אאודוקסוס מקנידוס
אאודוקסוס מקנידוס (בִּיוָנִית: Εύδοξος, 408 אוֹ 410 - 347 אוֹ 355 לפנה"ס) הָיָה אַסְטְרוֹנוֹם, מָתֶמָטִיקַאי, פִיזִיקַאי וּמְלֻמָּד יְוָנִי, מִתַּלְמִידֵי אפלטון. לְאוֹר הָעֻבְדָּה שֶׁכָּל חִבּוּרָיו אָבְדוּ, יְדִיעוֹתֵינוּ אוֹדוֹתָיו מֻשָּׂגוֹת הוֹדוֹת לִמְקוֹרוֹת מִשְׁנִיִּים, דֻּגְמַת הַפּוֹאֶמָה שֶׁל אראטוס עַל אַסְטְרוֹנוֹמְיָה. הספריקה שֶׁל תאודוסיוס מביתיניה עֲשׂוּיָה לִהְיוֹת מְבֻסֶּסֶת עַל חִבּוּר שֶׁל אאודוקסוס.
אאודוקסוס הָיָה בְּנוֹ שֶׁל אאסכינס מקנידוס שֶׁבְּאַסְיָה הַקְּטַנָּה. מַסָּעוֹ הָרִאשׁוֹן שֶׁל אאודוקסוס הָיָה לטארנטום עַל מְנַת לִלְמֹד יַחַד עִם ארכיטס, מִמֶּנּוּ לָמַד מָתֶמָטִיקָה. בְּעוֹדוֹ שׁוֹהֶה בְּאִיטַלְיָה, בִּקֵּר אאודוקסוס בְּסִיצִילְיָה, וּבָהּ לָמַד רְפוּאָה עִם פיליסטון.
בִּשְׁנַת 387 לפנה"ס לָעֵרֶךְ, בְּעוֹדוֹ בֵּן 23 שָׁנִים, נָסַע אאודוקסוס עִם הָרוֹפֵא תאומדון לְאָתוּנָה כְּדֵי לִלְמֹד יַחַד עִם מַמְשִׁיכֵי דַּרְכּוֹ שֶׁל סוקרטס. לְבַסּוֹף, הוּא הָיָה לְתַלְמִידוֹ שֶׁל אפלטון, עִמּוֹ לָמַד בְּמֶשֶׁךְ חֳדָשִׁים מִסְפָּר, אַךְ בְּשֶׁל חִלּוּקֵי-דֵּעוֹת נִפְרְדוּ דַּרְכֵיהֶם. אאודוקסוס הָיָה עָנִי לְמַדַּי וְיָכֹל הָיָה לְהַרְשׁוֹת לְעַצְמוֹ לְהִתְגּוֹרֵר בְּפִּירֶאוּס בִּלְבַד. עַל מְנַת לְהַגִּיעַ לְשִׁעוּרָיו שֶׁל אפלטון, הוּא נֶאֱלַץ לִצְעֹד שִׁבְעָה מִילִין לְכָל כִּוּוּן, בְּכָל יוֹם. בְּשֶׁל עָנְיוֹ, חֲבֵרָיו גִּיְּסוּ תְּרוּמוֹת שֶׁהִסְפִּיקוּ כְּדֵי לְשָׁלְחוֹ להליופוליס בְּמִצְרַיִם כְּדֵי שֶׁיַּחְקֹר שֵׁם אֶת תְּחוּמֵי הָאַסְטְרוֹנוֹמְיָה וְהַמָּתֶמָטִיקָה, וְשָׁם הוּא הִתְגּוֹרֵר בְּמֶשֶׁךְ 16 חֳדָשִׁים. מִמִּצְרַיִם, הוּא נָסַע לקיזיקוס, הַשּׁוֹכֶנֶת לְחוֹפוֹ הַדְּרוֹמִי שֶׁל יַם הַשַּׁיִשׁ, וּלְאַחַר מִכֵּן נָשְׂאוּ אוֹתוֹ רַגְלָיו לפרופונטיס. לְאַחַר מִכֵּן, הִמְשִׁיךְ אאודוקסוס דָּרוֹמָה וְהִגִּיעַ לַחֲצַר מאוסולוס. בְּמַהֲלַךְ מַסְּעוֹתָיו קִבֵּץ לוֹ אאודוקסוס תַּלְמִידִים רַבִּים מִמְּחוֹזוֹת שׁוֹנִים.
בִּתְחוּם הָאַסְטְרוֹנוֹמְיָה הוּא הֵחֵל לְהִשְׁתַּמֵּשׁ בְּמֻנַּח גְּלוֹבּוּס וְתָרַם לְחֵקֶר תְּנוּעַת כּוֹכְבֵי לֶכֶת. בִּתְחוּם הַמָּתֶמָטִיקָה הוּא חָקַר יַחַס בֵּין גְּדָלִים וּבִסֵּס אֶת שִׁיטַת הַמִּצּוּי. עַל שְׁמוֹ קְרוּיִים מַכְתְּשִׁים בְּמַאְדִּים וּבְיָרֵחַ.
