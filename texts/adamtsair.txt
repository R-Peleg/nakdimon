"דַי, אִמָא, אֲנַחְנוּ לֹא צְרִיכִים בֵּייבִּיסִיטֶר!" רָטַנְתִי. "אֲנִי עוֹד מְעַט בַּת 11 וָחֵצִי, מִיכָאֵל כְּבָר בֶּן 9. נִסְתַדֵר!"
אִמָא הִסְתַכְּלָה עַל אַבָּא שֶׁמָשַׁךְ בִּכְתֵפָיו. "זֶהוּ, הֵם גְדוֹלִים, אֵין מָה לַעֲשׂוֹת. חוּץ מִזֶה, לֹא נַחְזֹר מְאֻחָר."
אִמָא עֲדַיִן הִתְלַבְּטָה, וְאָז הִזְדַקְפָה וְהִתְחִילָה לִירוֹת מִשְׁפָּטִים אֶחָד אַחֲרֵי הַשֵׁנִי:
"שִׁירִי וּמִיכָאֵל, אָסוּר לִפְתֹחַ אֶת הַדֶלֶת לְאַף אֶחָד!"
(אֶת זֶה אֲנִי יוֹדַעַת מֵאָז שֶׁהָיִיתִי בַּת 4)
"אָסוּר לָלֶכֶת לִישֹׁן מְאֻחָר!"
(מְמְמְ… נִרְאֶה)
"אָסוּר לֶאֱכֹל מַמְתָקִים בְּלַיְלָה!"
(הִיא מַכִּירָה אוֹתִי, הָאִשָׁה הַזֹאת)
"אַתֶם חַיָבִים לְהִתְקַשֵׁר עִם כָּל בְּעָיָה קְטַנָה!"
(לְכוּ כְּבָר!)
"שֶׁלֹא נִמְצָא אֶת אַרְתוּר בַּמִטָה שֶׁל אֶחָד מִכֶּם!"
(וְאִם הוּא יַעֲלֶה אַחֲרֵי שֶׁנֵרָדֵם?)
"אָסוּר לְהַדְלִיק תַנוּר כְּשֶׁאֲנַחְנוּ לֹא בַּבַּיִת!"
(לָנוּ תָמִיד חַם. רַק בִּגְלַלְכֶם יֵשׁ בַּבַּיִת תַנוּר)
"אָסוּר לְהִשְׁתוֹלֵל!"
"אָסוּר לִפְתֹחַ טֵלֵוִיזְיָה!"
"אָסוּר!"
"אָסוּר!"
"אָסוּר!"
תָמִיד זֶה כָּכָה, אִמָא שֶׁלִי הֲכִי כּוֹעֶסֶת כְּשֶׁהִיא מֻדְאֶגֶת.
"אִמָא," נִסִיתִי לְהִשָׁמַע כְּמוֹ הַיַלְדָה הֲכִי אַחְרָאִית בְּעוֹלָם, "אַתֶם יְכוֹלִים לָצֵאת וּלְבַלוֹת…"
"אֵיזֶה לְבַלוֹת? אֲנִי בִּכְלָל לֹא אוֹהֵב אֶת הַחֲבֵרִים שֶׁאֲנַחְנוּ הוֹלְכִים אֲלֵיהֶם," אָמַר אַבָּא.
הִתְעַלַמְתִי מִמֶנוּ וְהִמְשַׁכְתִי: "אֲנִי מַבְטִיחָה שֶׁלֹא נֵהָנֶה בִּכְלָל! רַק נִשְׁכַּב בַּמִטוֹת שֶׁלָנוּ וְנִתְגַעְגֵעַ אֲלֵיכֶם עַד שֶׁנֵרָדֵם. בְּסֵדֶר?"
"בְּסֵדֶר," רָטְנָה אִמָא.
מִיכָאֵל וַאֲנִי הֶחְלַקְנוּ כִּיף מֵאֲחוֹרֵי הַגַב. אֵין יוֹתֵר בֵּייבִּיסִיטֶר! יֵשׁ!
אַבָּא וְאִמָא הִתְאַרְגְנוּ לִיצִיאָה, אֲבָל כָּל הַזְמַן הִגְנִיבוּ אֵלֵינוּ מַבָּטִים מֻדְאָגִים. נִסִינוּ לְהֵרָאוֹת הַיְלָדִים הֲכִי טוֹבִים וַהֲכִי צַיְתָנִיִים בָּעוֹלָם.
סוֹף-סוֹף זֶה קָרָה.
"לְהִתְרָאוֹת, חֲמוּדִים, לֹא נַחְזֹר מְאֻחָר." כָּל אֶחָד מֵאִתָנוּ קִבֵּל כַּמָה נְשִׁיקוֹת מְבֻשָׂמוֹת וְהַדֶלֶת נִסְגְרָה בִּטְרִיקָה וְנִנְעֲלָה. פַּעֲמַיִם.
"סוֹף-סוֹף," חִיַכְתִי לְמִיכָאֵל. "מָה בָּא לְךָ לַעֲשׂוֹת?"
"לֹא יוֹדֵעַ, הַכֹּל אָסוּר לָנוּ…" אָמַר מִיכָאֵל. אַרְתוּר הִגִיעַ מֵהַסָלוֹן וְשִׂחַקְנוּ אִתוֹ קְצָת עַל הַשָׁטִיחַ, אֲבָל הוּא הַכֶּלֶב הֲכִי עַצְלָן בָּעוֹלָם, אָז מַהֵר מְאֹד הוּא הִתְעַיֵף.
פִּתְאֹם –
דְפִיקָה בַּדֶלֶת –
אִמָא'לֶה –
שְׁנֵינוּ דִשְׁדַשְׁנוּ אֶל דֶלֶת הַכְּנִיסָה.
"מִי זֶה?" שָׁאַלְתִי.
"נִיצָה," נִשְׁמַע קוֹל מֻכָּר.
מִיכָאֵל וַאֲנִי הִסְתַכַּלְנוּ אֶחָד עַל הַשֵׁנִי בְּהֶלֶם.
"אֵיזֶה נִיצָה?"
"שִׁירִי, זֹאת נִיצָה, הַמוֹרָה שֶׁלָךְ לְאַנְגְלִית. יֵשׁ לִי מַשֶׁהוּ חָשׁוּב מְאֹד לְהַגִיד לָךְ!"
הֵצַצְתִי בָּעֵינִית. וּבֶאֱמֶת, לְיַד דֶלֶת הַכְּנִיסָה לַבַּיִת עָמְדָה לֹא אַחֶרֶת מֵהַמוֹרָה שֶׁלִי לְאַנְגְלִית.
"חַיָבִים לִפְתֹחַ…" לָחַשְׁתִי לְמִיכָאֵל.
מָצָאתִי אֶת הַמַפְתֵחַ וְסוֹבַבְתִי פַּעֲמַיִם. נִיצָה עָמְדָה לְיַד הַדֶלֶת כֻּלָהּ חִיוּכִים מְשֻׁנִים. הִיא לָבְשָׁה שִׂמְלָה צִבְעוֹנִית שֶׁמֵעוֹלָם לֹא רָאִיתִי בְּבֵית הַסֵפֶר.
"שָׁלוֹם!" הִיא הִכְרִיזָה כְּשֶׁרָאֲתָה אוֹתִי וְאֶת מִיכָאֵל בְּפִּיגָ'מוֹת מַבִּיטִים בָּהּ בְּפֶה פָּעוּר. "רָצִיתִי לְהַגִיד דָבָר חָשׁוּב. דוֹר – דֶלֶת בְּאַנְגְלִית – כּוֹתְבִים בִּשְׁנֵי אוֹ. כָּכָה…"
הִיא שָׁלְפָה מֵהַכִּיס שֶׁלָהּ טוּשׁ וְכָתְבָה עַל הַדֶלֶת שֶׁלָנוּ: DOOR.
"זֶהוּ, לְהִתְרָאוֹת, לַיְלָה טוֹב!" הִבְזִיקָה אֵלֵינוּ חִיוּךְ וּפָנְתָה לָלֶכֶת. וְאָז פִּתְאֹם הִסְתוֹבְבָה וְחָזְרָה כַּמָה צְעָדִים לְעֶבְרֵנוּ. הִיא סִמְנָה לִי עִם הָאֶצְבַּע לְהִתְקָרֵב אֵלֶיהָ.
"אַל תִדְאֲגִי, זֶה טוּשׁ מָחִיק," לָחֲשָׁה לִי וְאָז פָּנְתָה שׁוּב וְהִתְרַחֲקָה בִּשְׁבִיל הַגִישָׁה בְּדִלוּגִים קְטַנִים.
עָמַדְנוּ עֲדַיִן מוּל הַדֶלֶת הַפְּתוּחָה וְלֹא הִצְלַחְנוּ לִסְגֹר אֶת הַפֶּה.
"מָה זֶה הָיָה צָרִיךְ לִהְיוֹת?" שָׁאַל מִיכָאֵל.
וְלִפְנֵי שֶׁהִסְפַּקְתִי לַעֲנוֹת, אַרְתוּר נִזְכַּר שֶׁהוּא כֶּלֶב וְהִגִיעַ לִנְבֹּחַ עַל מִי שֶׁהִגִיעַ. כְּשֶׁרָאָה שֶׁאֵין כְּבָר אַף אֶחָד מִהֵר לְהִשְׁתַחֵל בֵּינֵינוּ וְיָצָא אֶל הֶחָצֵר.
"אוֹי," אָמַר מִיכָאֵל, "חַיָבִים לְהַחְזִיר אוֹתוֹ!"
שְׁנֵינוּ פָּרַצְנוּ הַחוּצָה, אֲנִי בְּפִּיגָ'מַת חַדֵי-הַקֶרֶן שֶׁלִי וּמִיכָאֵל בְּפִּיגָ'מַת סוּפֶּרְמֶן.
בַּשָׁלָב הַזֶה אַרְתוּר כְּבָר עָשָׂה אֶת הַטְרִיק שֶׁהוּא עוֹשֶׂה עִם הַשַׁעַר וְהִצְלִיחַ לָצֵאת לָרְחוֹב וַאֲנַחְנוּ בְּעִקְבוֹתָיו. פִּתְאֹם, בְּאוֹר פָּנַס הָרְחוֹב רָאִינוּ צְלָלִית שֶׁל אָדָם גָבוֹהַ וְרָזֶה. הוּא הִתְקָרֵב אֵלֵינוּ וּלְאַט לְאַט נִרְאָה לָנוּ יוֹתֵר וְיוֹתֵר מֻכָּר.
"הֵי, סוּפֶּרְמֶן," הוּא אָמַר, "יֵשׁ לִי מַשֶׁהוּ חָשׁוּב לְהַגִיד לְךָ…"
מִיכָאֵל עָנָה לוֹ רַק מִלָה אַחַת: "אִמָא'לֶה!"
"לֹא, זֶה אֲנִי, עוֹז. אֲנִי לֹא אִמָא שֶׁלְךָ, אֲנִי הַמוֹרֶה שֶׁלְךָ לְמִיתוֹלוֹגְיָה יְוָנִית. כַּנִרְאֶה שָׁכַחְתָ. רָצִיתִי לִשְׁאֹל אוֹתְךָ: מִי הָיְתָה אֵלַת הַחָכְמָה?"
"שִׁירִי…" יִבֵּב מִיכָאֵל.
"לֹא," הֵנִיד עוֹז אֶת רֹאשׁוֹ בְּצַעַר, "תְשׁוּבָה לֹא נְכוֹנָה. אֵלַת הַחָכְמָה הָיְתָה אָתֵנָה." עוֹז צִקְצֵק בִּלְשׁוֹנוֹ וְהִמְשִׁיךְ בְּדַרְכּוֹ. מִיכָאֵל תָפַס בִּכְתֵפִי וּמָחַץ חַד-קֶרֶן אֶחָד לְפָחוֹת.
"מָה קוֹרֶה כָּאן?" הוּא שָׁאַל אוֹתִי.
"לֹא יוֹדַעַת," עָנִיתִי, "נִרְאֶה לִי שֶׁאֲנַחְנוּ חוֹלְמִים."
"אוּלַי תִצְבְּטִי אוֹתִי?" הִצִיעַ מִיכָאֵל.
"בְּשִׂמְחָה." חֲלוֹם אוֹ לֹא חֲלוֹם, יֵשׁ דְבָרִים שֶׁאֲנִי תָמִיד שְׂמֵחָה לַעֲשׂוֹת לָאָח הַקָטָן שֶׁלִי.
"אָההההה!" צָוַח מִיכָאֵל.
"הִתְעוֹרַרְתָ?" הִתְעַנְיַנְתִי.
"לֹא," אָמַר מִיכָאֵל בְּצַעַר. "בּוֹאִי נְחַפֵּשׂ אֶת אַרְתוּר."
"אַרְתוּר!" צָעַקְנוּ וְדִשְׁדַשְׁנוּ בְּנַעֲלֵי הַבַּיִת שֶׁלָנוּ בָּרְחוֹב הַשָׁקֵט וְהֶחָשׁוּךְ. "אַרְתוּר!"
"מִצְטַעֶרֶת, אֲנִי לֹא אַרְתוּר," שָׁמַעְנוּ קוֹל מֵאֲחוֹרֵינוּ. קָפַצְנוּ עַד הַשָׁמַיִם.
"תַמָרָה, מָה אַתְ עוֹשָׂה כָּאן?" שָׁאַלְתִי בִּלְחִישָׁה. זֶהוּ, הָעוֹלָם הִשְׁתַגֵע. הַמְחַנֶכֶת שֶׁלִי עָמְדָה מוּלִי בְּחִיוּךְ רָחָב. עַל צַוָארָהּ עָנְדָה שְׁעוֹן כִּיס עֲנָקִי. הַחִיוּךְ נִמְחַק מִפָּנֶיהָ כְּשֶׁהִבִּיטָה בּוֹ בְּהַבָּעָה מֻטְרֶדֶת.
"אֲנִי מְמַהֶרֶת, אֵין לִי הַרְבֵּה זְמַן. רַק רָצִיתִי לְוַדֵא שֶׁאַתְ זוֹכֶרֶת מָהֵן אוֹתִיוֹת אֵיתָ"ן."
"אֶמְמְמְ… זֶה קָשׁוּר לִפְעָלִים בִּזְמַן עָתִיד…" מִלְמַלְתִי.
"תְשׁוּבָה נְכוֹנָה, אֲבָל חֶלְקִית. אֵיךְ תַגִידִי שֶׁתַחְזְרִי הַבַּיְתָה בֶּעָתִיד?"
"אֶההה… אֲנִי אֶחְזֹר הַבַּיְתָה."
"נָכוֹן," פָּסְקָה תַמָרָה. "הַרְבֵּה יְלָדִים טוֹעִים וְאוֹמְרִים 'אֲנִי יַחְזֹר'. זֶה חֲבָל. צָרִיךְ לוֹמַר: אֲנִי אֶחְזֹר, אַתְ תַחְזְרִי, הוּא יַחְזֹר, אֲנַחְנוּ נַחְזֹר. עַכְשָׁו כְּדַאי שֶׁתַחְזְרִי הַבַּיְתָה. קְצָת מְאֻחָר לִהְיוֹת בָּרְחוֹב, אַתְ לֹא חוֹשֶׁבֶת?"
"הִיא תַחְשֹׁב," אָמַר מִיכָאֵל.
"אֲנִי אֶחְשֹׁב," הִסְכַּמְתִי.
"וְהֵם יַחְשְׁבוּ," הוֹסִיפָה תַמָרָה. "עַכְשָׁו אֲנִי צְרִיכָה לָלֶכֶת. חֲבָל שֶׁשָׁכַחְתִי אֶת הַמִטְרִיָה שֶׁלִי, הָיִיתִי יְכוֹלָה לָעוּף. אֲבָל אֲנִי אֵלֵךְ."
"הֵם יֵלְכוּ," הוֹסִיף מִיכָאֵל בְּיַדְעָנוּת.
וְהִיא פָּנְתָה לַגִנָה הַצִבּוּרִית שֶׁבִּקְצֵה הָרְחוֹב וְנֶעֶלְמָה מֵעֵינֵינוּ בֵּין הָעֵצִים.
"גַם אֲנַחְנוּ חַיָבִים לָלֶכֶת לַגִנָה. אַרְתוּר בָּטוּחַ שָׁם," אָמַרְתִי לְמִיכָאֵל וּמָשַׁכְתִי אוֹתוֹ בְּיָדוֹ. שְׁנֵינוּ רַצְנוּ מַהֵר כְּכָל שֶׁיָכֹלְנוּ בְּנַעֲלֵי הַבַּיִת שֶׁלָנוּ. פִּתְאֹם שָׁמַעְנוּ צְעָדִים. לְיָדֵינוּ רָץ תוֹמֶר, הַמוֹרֶה לְהִתְעַמְלוּת. בְּיָדוֹ הָיָה סְטוֹפֶּר. כְּשֶׁרָאָה שֶׁהִבְחַנוּ בּוֹ, הִתְחִיל לְעוֹדֵד אוֹתָנוּ כְּמוֹ שֶׁהוּא עוֹשֶׂה בַּשִׁעוּרִים: "עוֹד מַאֲמָץ קָטָן, אַתֶם יְכוֹלִים יוֹתֵר מַהֵר מִזֶה…"
"נַעֲלֵי הַבַּיִת שֶׁלִי מַפְרִיעוֹת לִי," הִצְטַדֵק מִיכָאֵל.
"תֵרוּצִים יֵשׁ תָמִיד," אָמַר תוֹמֶר, הִגְבִּיר אֶת קֶצֶב רִיצָתוֹ וְעָבַר אוֹתָנוּ בְּרִיצָה קְלִילָה.
"לֹא חָכְמָה," שָׁמַעְתִי אֶת מִיכָאֵל מְמַלְמֵל, "לוֹ יֵשׁ נַעֲלֵי הִתְעַמְלוּת."
"בּוֹא," אָמַרְתִי. "נִמְצָא אֶת אַרְתוּר וְנַחְזֹר הַבַּיְתָה. אֲנַחְנוּ בָּטוּחַ הוֹזִים. אוּלַי אָכַלְנוּ מַשֶׁהוּ לֹא טוֹב בַּאֲרוּחַת הָעֶרֶב."
הָלַכְנוּ לְעֵבֶר הַגִנָה הַצִבּוּרִית. הִיא הָיְתָה חֲשׁוּכָה בְּרֻבָּהּ, אֲבָל פָּנָסֵי רְחוֹב הֵאִירוּ אֶת אֵזוֹר הַנַדְנֵדוֹת. וְשָׁם, עַל הַקָרוּסֶלָה יָשְׁבוּ כֻּלָם. אֵלִי הַמְנַהֵל, וּסְבִיבוֹ כִּמְעַט כָּל הַמוֹרִים בְּבֵית הַסֵפֶר. כֻּלָם סִפְּרוּ סִפּוּרִים וְהִתְפּוֹצְצוּ מִצְחוֹק
בִּכְפָר רָחוֹק עַל חוֹף הַיָם חַי יֶלֶד עִם אִמוֹ וְעִם אָבִיו. לֹא הָיוּ לוֹ אֲחָיוֹת אוֹ אַחִים. אָבִיו הָיָה צַיָד גָדוֹל וְהַיֶלֶד יָרַשׁ רַבִּים מִכִּשְׁרוֹנוֹתָיו. אִמוֹ סִפְּרָה תָמִיד שֶׁכַּאֲשֶׁר נוֹלַד רָאֲתָה דְמוּת שֶׁהִבְטִיחָה לָהּ שֶׁבְּנָהּ יִהְיֶה גָדוֹל וּמְפֻרְסָם בָּעוֹלָם כֻּלוֹ. אַחַר כָּך מָצְאָה לְיַד עֲרִיסָתוֹ מַתָנוֹת שֶׁהִשְׁאִירוּ לוֹ הַפֵיוֹת וְלָכֵן קָרְאָה לוֹ "לֵב אַדִיר". הָאָב הָיָה מַקְשִׁיב לִדְבָרֶיהָ וְאוֹמֵר: "הַזְמַן יַגִיד, הַזְמַן יַגִיד. אֲבָל אִם יִהְיֶה אִישׁ גָדוֹל, מַעֲשָׂיו יוֹכִיחוּ זֹאת וְלֹא הַבְטָחוֹת הַחֲלוֹם שֶׁלָךְ אוֹ מַתָנוֹת שֶׁקִבֵּל."
כְּשֶׁהַיֶלֶד גָדַל וְהָפַךְ לְנַעַר יְפֵה תֹאַר וְחָזָק אָמַר אָבִיו: "הִגִיעַ הַזְמַן שֶׁיֵצֵא אֶל הָעוֹלָם וִיחַפֵּשׂ אֶת מַזָלוֹ. אֲנִי הָיִיתִי בְּדִיוּק בְּגִילוֹ כְּשֶׁיָצָאתִי אֶל הַיַעַר לַעֲשׂוֹת זֹאת."
רָצָה הַמִקְרֶה וּבִכְפָר רָחוֹק מִשָׁם חַיָה נַעֲרָה צְעִירָה. הִיא הָיְתָה טוֹבָה וִיפֵהפִיָה. אִמָה מֵתָה בְּיַלְדוּתָהּ וְאָבִיהָ, שֶׁהָיָה צִ'יף גָדוֹל, מֵת גַם הוּא. הִיא הָיְתָה לְבַדָהּ בָּעוֹלָם אֲבָל הוֹרֶיהָ הִשְׁאִירוּ לָהּ אֲדָמוֹת רַבּוֹת, רְכוּשׁ עָצוּם וּמְשָׁרְתִים. בִּגְלַל אָפְיָהּ הַטוֹב, יוֹפְיָהּ וּרְכוּשָׁהּ הָיוּ לָהּ מְחַזְרִים רַבִּים. אֲבָל הִיא לֹא הִתְרַשְׁמָה בְּקַלוּת מֵהַגְבָרִים הַצְעִירִים שֶׁרָצוּ לְהִנָשֵׂא לָהּ, וְכָל מִי שֶׁהִגִיעַ לְבַקֵשׁ אֶת יָדָהּ הָיָה צָרִיךְ לַעֲבֹר מִבְחָנִים קָשִׁים כְּדֵי לְהוֹכִיחַ אֶת אָפְיוֹ וְאֶת יְכוֹלוֹתָיו. עַל הַנַעֲרָה הִשְׁגִיחוּ אִשָׁה זְקֵנָה וּמְשָׁרְתִים רַבִּים שֶׁהִרְחִיקוּ מִמֶנָה כָּל אָדָם לֹא רָאוּי.
מַהֵר מְאֹד יָצָא שִׁמְעָהּ שֶׁל הַנַעֲרָה הַיָפָה וְהָעֲשִׁירָה לְמֵרָחוֹק וְהִגִיעַ עַד לַכְּפָר שֶׁעַל שְׂפַת הַיָם. אָבִיו שֶׁל לֵב אַדִיר חָשַׁב לְעַצְמוֹ, 'הִנֵה הִזְדַמְנוּת טוֹבָה לִבְנִי לְהוֹכִיחַ אֶת יְכוֹלוֹתָיו.' מְעַנְיֵן אִם הָיָה אוֹמֵר זֹאת לוּ יָדַע שֶׁמִי שֶׁאֵינוֹ עוֹמֵד בַּמִבְחָנִים, דִינוֹ מָוֶת. הוּא קָרָא לִבְנוֹ וְאָמַר לוֹ: "הִגִיעַ הַזְמַן שֶׁתֵצֵא לְדַרְכְּךָ וְתִמְצָא לְךָ אִשָׁה. עַכְשָׁו אַתָה בַּאֲבִיב חַיֶיךָ, אֲבָל עַד מְהֵרָה יַגִיעַ הַקַיִץ וְאַחֲרָיו גַם הַסְתָו וְהַחֹרֶף. אֵין זְמַן לְבַזְבֵּז. לֵךְ וְחַפֵּשׂ אֶת הַנַעֲרָה שֶׁשָׁמַעְתִי עָלֶיהָ בַּכְּפָר הָרָחוֹק וְנַסֵה לִזְכּוֹת בְּלִבָּהּ."
לִפְנֵי שֶׁיָצָא לַדֶרֶךְ, נָתְנָה לוֹ אִמוֹ אֶת מַתְנוֹת הַפֵיוֹת שֶׁעֲדַיִן הָיוּ מֻנָחוֹת לְיַד עֲרִיסָתוֹ הַיְשָׁנָה, וְהוּא נִפְרַד מֵהוֹרָיו וְיָצָא לְמַסָעוֹ הָאָרֹךְ. לֹא הָיוּ בּוֹ סְפֵקוֹת. הוּא הָיָה בָּטוּחַ בְּמַרְאֵהוּ הַנָאֶה וּבְכֹחוֹ הָרַב.
הָרָץ הַסָגֹל
יוֹם אֶחָד, אַחֲרֵי שֶׁעָבַר מֶרְחָק גָדוֹל, פָּגַשׁ אָדָם לָבוּשׁ בִּבְגָדִים סְגֻלִים שֶׁיָשַׁב עַל גִבְעָה סַלְעִית וְקָשַׁר אֲבָנִים גְדוֹלוֹת לְרַגְלָיו.
"שָׁלוֹם," אָמַר לָאִישׁ, "לָמָה אַתָה קוֹשֵׁר אֲבָנִים לְרַגְלֶיךָ?"
"אֲנִי צַיָד," עָנָה הָאִישׁ, "אֲבָל כְּשֶׁאֲנִי רוֹדֵף אַחֲרֵי צְבִי, אֲנִי רָץ מַהֵר מִדַי וּבְלִי שֶׁאֲנִי שָׂם לֵב – אֲנִי כְּבָר מִלְפָנָיו. לָכֵן אֲנִי קוֹשֵׁר לְרַגְלַי אֲבָנִים כְּבֵדוֹת כְּדֵי שֶׁלֹא אָרוּץ מַהֵר כָּל כָּךְ."
"בָּרוּר שֶׁאַתָה אִישׁ מֻפְלָא," אָמַר הַנַעַר, "וַאֲנִי לְבַד וְזָקוּק לְחֶבְרָה. בּוֹא וְנֵלֵךְ יַחַד."
"מִי אַתָה?" שָׁאַל הָאִישׁ. "אֲנִי לֵב אַדִיר," עָנָה הַנַעַר, "וַאֲנִי יָכוֹל לַעֲשׂוֹת מַעֲשִׂים גְדוֹלִים וְלִזְכּוֹת בְּאוֹצָרוֹת גַם בִּשְׁבִילְךָ."
וְהָרָץ הַסָגֹל הִצְטָרֵף אֵלָיו.
הָאִישׁ הַצָמֵא
הָעֶרֶב יָרַד וּשְׁנֵיהֶם עָבְרוּ מֶרְחָק רַב. הֵם הִגִיעוּ לַאֲגַם רָחָב. בֵּין הָעֵצִים עַל הַחוֹף שָׁכַב אָדָם עָצוּם מְמַדִים עַל בִּטְנוֹ כְּשֶׁפִּיו בְּתוֹךְ הַמַיִם וְשָׁתָה אֶת מֵי הָאֲגַם בִּמְהִירוּת. הֵם הִבִּיטוּ בּוֹ זְמַן-מָה וּכְכָל שֶׁשָׁתָה, כָּך הָלַךְ הָאֲגַם וְהִצְטַמֵק. אֲבָל הָאִישׁ הִמְשִׁיךְ לִשְׁתוֹת וְלִשְׁתוֹת. הֵם צָחֲקוּ מֵהַמַרְאֶה הַמוּזָר וְהִתְקָרְבוּ אֵלָיו.
"שָׁלוֹם," אָמַר הַנַעַר, "לָמָה אַתָה שׁוֹתֶה כָּל כָּךְ הַרְבֵּה מַיִם?"
"הוֹ," עָנָה הָאִישׁ הַשָׁמֵן, "לִפְעָמִים אֲנִי פָּשׁוּט לֹא מַצְלִיחַ לְהַרְווֹת אֶת צִמְאוֹנִי וְלֹא מְשַׁנֶה כַּמָה אֲנִי שׁוֹתֶה. כְּשֶׁאֶגְמֹר לִשְׁתוֹת אֶת כָּל הָאֲגַם הַזֶה, עֲדַיִן אֶהְיֶה צָמֵא."
"מִי אַתָה?" שָׁאַל הַנַעַר.
"אֲנִי הָאִישׁ הַצָמֵא."
"נֶהֱדָר," אָמַר לֵב אַדִיר, "אֲנַחְנוּ זְקוּקִים לְאָדָם כָּמוֹךָ שֶׁיֵלֵךְ אִתָנוּ. אֲנַחְנוּ יְכוֹלִים לַעֲשׂוֹת מַעֲשִׂים גְדוֹלִים וְלִזְכּוֹת בְּאוֹצָרוֹת גַם בִּשְׁבִילְךָ."
וְהָאִישׁ הַצָמֵא הִצְטָרֵף אֲלֵיהֶם.
הַיוֹרֶה בַּחִצִים
הֵם הִמְשִׁיכוּ בְּדַרְכָּם וְהִגִיעוּ לַעֲרָבָה יְרֻקָה וּרְחָבָה שֶׁבָּהּ הָלַךְ אָדָם וְהִבִּיט לַשָׁמַיִם. הוּא הִתְהַלֵךְ בְּמַעְגָלִים וְלֹא הוֹרִיד עֵינָיו לָאֲדָמָה.
"שָׁלוֹם," אָמַר לֵב אַדִיר כְּשֶׁהָאִישׁ הַמִסְתַכֵּל בַּשָׁמַיִם חָלַף עַל פָּנָיו וְכִמְעַט הִתְנַגֵשׁ בּוֹ, "עַל מָה אַתָה מִסְתַכֵּל שָׁם לְמַעְלָה?"
"הוֹ," אָמַר הָאִישׁ, "יָרִיתִי חֵץ אֶל הַשָׁמַיִם וַאֲנִי מְחַכֶּה שֶׁיַחְזֹר וְיִפֹּל. יָרִיתִי אוֹתוֹ לְמֶרְחָק רַב. יִקַח עוֹד זְמַן עַד שֶׁיִפֹּל בַּחֲזָרָה."
"מִי אַתָה?" שָׁאַל הַנַעַר.
"אֲנִי הַיוֹרֶה בַּחִצִים," אָמַר הָאִישׁ.
"שְׁלָשְׁתֵנוּ זְקוּקִים לְאָדָם כָּמוֹךָ," אָמַר הַנַעַר, "אֲנַחְנוּ יְכוֹלִים לַעֲשׂוֹת מַעֲשִׂים גְדוֹלִים וְלִזְכּוֹת בְּאוֹצָרוֹת גַם בִּשְׁבִילְךָ. בּוֹא אִתָנוּ."
וְהַיוֹרֶה בַּחִצִים הִצְטָרֵף אֲלֵיהֶם.
אָזְנַיִם חַדוֹת
אַחֲרֵי מֶרְחָק קָצָר הִגִיעוּ לְמָקוֹם בְּשׁוּלֵי הַיַעַר. שָׁם שָׁכַב אָדָם וְאָזְנוֹ צְמוּדָה לָאֲדָמָה. כְּשֶׁרָאָה אֶת הַחֲבוּרָה מִתְקָרֶבֶת אֵלָיו סִמֵן לָהֶם בְּאֶצְבַּע עַל שְׂפָתָיו שֶׁיִהְיוּ בְּשֶׁקֶט.
"שָׁלוֹם," לָחַשׁ לֵב אַדִיר, "לָמָה אַתָה מַצְמִיד אֹזֶן לָאֲדָמָה?"
"אֲנִי מַקְשִׁיב לַצְמָחִים הַגְדֵלִים בְּתוֹךְ הַיַעַר," עָנָה הָאִישׁ, "יֵשׁ שָׁם פֶּרַח יְפֵהפֶה שֶׁאֲנִי רוֹצֶה לִמְצֹא וַאֲנִי מְנַסֶה לִשְׁמֹעַ אֶת נְשִׁימָתוֹ כְּדֵי שֶׁאֵדַע לְהַגִיעַ אֵלָיו. אָה! אֲנִי שׁוֹמֵעַ אוֹתוֹ עַכְשָׁו!" וְהוּא הִתְרוֹמֵם מֵהָאֲדָמָה.
"מִי אַתָה?" שָׁאַל הַנַעַר.
"אֲנִי אָזְנַיִם חַדוֹת," עָנָה הָאִישׁ הַמַקְשִׁיב.
"אַרְבַּעְתֵנוּ זְקוּקִים לְחֶבְרָה," אָמַר לוֹ לֵב אַדִיר, "אֲנַחְנוּ יְכוֹלִים לַעֲשׂוֹת מַעֲשִׂים גְדוֹלִים וְלִזְכּוֹת בְּאוֹצָרוֹת גַם בִּשְׁבִילְךָ. בּוֹא אִתָנוּ."
וְאָזְנַיִם חַדוֹת הִצְטָרֵף אֲלֵיהֶם.
הָאִשָׁה הַזְקֵנָה
וְכָךְ הָלְכוּ כֻּלָם יַחְדָו. לֵב אַדִיר סִפֵּר לַחֲבֵרָיו עַל תָכְנִיתוֹ לִזְכּוֹת בְּלֵב הַנַעֲרָה וְהֵם הִסְכִּימוּ בְּשִׂמְחָה לַעֲזֹר לוֹ. כְּשֶׁהִגִיעוּ לַכְּפָר, כָּל הָאֲנָשִׁים הָיוּ סַקְרָנִים כְּשֶׁרָאוּ אֶת חֲמֵשֶׁת הַזָרִים. הֵם הִתְפַּעֲלוּ מִמַרְאֵהוּ הַנָאֶה שֶׁל לֵב אַדִיר, אֲבָל כְּשֶׁשָׁמְעוּ שֶׁבָּא כְּדֵי לְהִנָשֵׂא לַנַעֲרָה, בִּתוֹ שֶׁל הַצִ'יף הַגָדוֹל לְשֶׁעָבַר, הֵנִידוּ בְּרֹאשָׁם בְּעֶצֶב וְאָמְרוּ: "זֶה לְעוֹלָם לֹא יִקְרֶה. הִיא מַעֲמִידָה כָּל מְחַזֵר שֶׁמַגִיעַ אֵלֶיהָ בְּמִבְחָנִים קָשִׁים מִדַי וּמִי שֶׁנִכְשָׁל בָּהֶם, דִינוֹ מָוֶת."
לֵב אַדִיר לֹא הִתְרַגֵשׁ מִדִבְרֵיהֶם וְהָלַךְ עִם חֲבֵרָיו יָשָׁר לְבֵיתָהּ שֶׁל הַנַעֲרָה. הָאִשָׁה הַזְקֵנָה פָּגְשָׁה אוֹתָם עַל מִפְתַן הַדֶלֶת וְהוּא סִפֵּר לָהּ עַל מַטְרַת בִּקוּרוֹ. לְמַרְאֵהוּ צָחֲקָה הַזְקֵנָה וְאָמְרָה: "אַתָה נִרְאֶה יוֹתֵר כְּמוֹ נַעֲרָה יָפָה מֵאֲשֶׁר כְּמוֹ לוֹחֵם. לֹא תוּכַל לַעֲבֹר אֶת הַמִבְחָנִים." אֲבָל לֵב אַדִיר הִתְעַקֵשׁ.
"אִם תִכָּשֵׁל, תִצְטָרֵךְ לָמוּת," הִמְשִׁיכָה הַזְקֵנָה, וְלֵב אַדִיר אָמַר: "מֻסְכָּם עָלַי. בּוֹאִי וְנַתְחִיל."
הַמִבְחָן הָרִאשׁוֹן
"אַתָה רוֹאֶה אֶת הַסֶלַע לְיַד חַלוֹנָהּ שֶׁל הַנַעֲרָה?" שָׁאֲלָה הַזְקֵנָה אֶת לֵב אַדִיר. "דָבָר רִאשׁוֹן, עָלֶיךָ לְהָזִיז אוֹתוֹ מִכָּאן כִּי הוּא מַסְתִיר לָהּ אֶת אוֹר הַשֶׁמֶשׁ בַּבְּקָרִים."
לֵב אַדִיר גִיֵס לְעֶזְרָתוֹ אֶת מַתְנוֹת הַפֵיוֹת, וְאָז הִצְמִיד כָּתֵף אֶל הַסֶלַע וְדָחַף בְּכָל כֹּחוֹ. אַט-אַט בְּקוֹל רִסוּק נוֹרָא, נֶעֱקַר הַסֶלַע מִמְקוֹמוֹ, הִתְגַלְגֵל בְּמוֹרַד הַגִבְעָה וְנִשְׁבַּר לְמִילְיוֹנֵי רְסִיסִים. הַנְפִילָה הָיְתָה כֹּה גְדוֹלָה עַד שֶׁרְסִיסִים מֵאוֹתוֹ הַסֶלַע הִתְפַּזְרוּ עַל פְּנֵי כָּל הָעוֹלָם וְעַד הַיוֹם אֶפְשָׁר לִמְצֹא אוֹתָם בִּמְקוֹמוֹת שׁוֹנִים וּמְשֻׁנִים, אֲפִלוּ לְיַד הַבַּיִת שֶׁלָכֶם.
כְּשֶׁאוֹר הַשֶׁמֶשׁ נִכְנַס בְּעַד חַלוֹן הַנַעֲרָה, הִיא יָדְעָה שֶׁהַנַעַר עָבַר אֶת הַמִבְחָן הָרִאשׁוֹן.
הַמִבְחָן הַשֵׁנִי
וְאָז הִגִיעַ הַמִבְחָן הַשֵׁנִי. הָאִשָׁה הַזְקֵנָה וּמְשָׁרְתִים נוֹסָפִים הֵבִיאוּ לְחֶדֶר גָדוֹל כַּמוּת עֲצוּמָה שֶׁל מָזוֹן וּמַשְׁקָאוֹת וְדָרְשׁוּ שֶׁהַחֲבוּרָה תִגְמֹר אֶת כָּל הָאֹכֶל וְהַמַיִם בַּאֲרוּחָה אַחַת. כֻּלָם הָיוּ רְעֵבִים מְאֹד כִּי לֹא אָכְלוּ דָבָר בְּמֶשֶׁךְ יָמִים רַבִּים וְלָכֵן חִסְלוּ אֶת כָּל הָאֹכֶל בְּקַלוּת. אֲבָל כְּשֶׁרָאָה לֵב אַדִיר אֶת חָבִיוֹת הַמַיִם, נָפְלָה רוּחוֹ וְהוּא אָמַר: "אֲנִי חוֹשֵׁשׁ שֶׁהוּבַסְתִי."
"לֹא כָּל כָּךְ מַהֵר, חָבֵר," אָמַר הָאִישׁ הַצָמֵא, "הִנֵה אֲנִי שׁוּב מַרְגִישׁ כְּאִלוּ אֵשׁ בּוֹעֶרֶת בְּבִטְנִי. אֲנִי צָרִיךְ מַיִם רַבִּים כְּדֵי לְכַבּוֹת אוֹתָהּ. תֵן לִי לִלְגֹם קְצָת." וְהוּא עָבַר מֵחָבִית לְחָבִית וְרוֹקֵן אֶת כֻּלָן עַד הַטִפָּה הָאַחֲרוֹנָה.
כֻּלָם הִתְפַּלְאוּ מְאֹד לִמְצֹא אֶת הַחֶדֶר רֵיק מִמָזוֹן וּמִמַשְׁקָאוֹת, אֲבָל הָיָה מִבְחָן נוֹסָף.
הַמִבְחָן הַשְׁלִישִׁי
"אֶחָד מִכֶּם צָרִיךְ לְהִתְחָרוֹת בָּרָץ הַמָהִיר בְּיוֹתֵר בַּכְּפָר," אָמְרָה אָז הַזְקֵנָה לְלֵב אַדִיר. הִיא זִמְנָה לְמֶרְכַּז הַכְּפָר אֶת הָרָץ הַמָהִיר בְּיוֹתֵר, זֶה שֶׁמֵעוֹלָם לֹא הוּבַס בְּאַף תַחֲרוּת רִיצָה. "אִם תְנַצְחוּ, תוּכַל לְהִנָשֵׂא לַנַעֲרָה כִּי זֶה הַמִבְחָן הָאַחֲרוֹן, אֲבָל אִם תַפְסִידוּ, תָמוּת."
לֵב אַדִיר קָרָא לַחֲבֵרוֹ, הָרָץ הַסָגֹל. הוּא הִתִיר אֶת הָאֲבָנִים מֵרַגְלָיו וְכָל אַנְשֵׁי הַכְּפָר הִגִיעוּ לִצְפּוֹת בַּמֵרוֹץ הַמְסַקְרֵן.
עַל הָרָצִים הָיָה לַעֲבֹר קִילוֹמֶטְרִים רַבִּים עַד שֶׁנֶעֶלְמוּ מֵעֵין הַצוֹפִים וְאָז לַחְזֹר אֶל קַו הַהַתְחָלָה. לְאֹרֶךְ מֶרְחַק-מָה שָׁמְרוּ הַמִתְחָרִים עַל קֶצֶב אָחִיד. הֵם רָצוּ בִּמְהִירוּת עֲצוּמָה וּפִטְפְּטוּ בִּידִידוּת בַּדֶרֶךְ. לְאַחַר שֶׁעָבְרוּ מֶרְחָק רַב, אָמַר רָץ הַכְּפָר: "עַכְשָׁו לֹא יְכוֹלִים לִרְאוֹת אוֹתָנוּ. בּוֹא נֵשֵׁב קְצָת וְנָנוּחַ כִּי חַם הַיוֹם." הָרָץ הַסָגֹל הִסְכִּים וּשְׁנֵיהֶם נִשְׁכְּבוּ עַל הָעֵשֶׂב וְהִתְמַתְחוּ. זֶה הָיָה תַכְסִיס יָשָׁן שֶׁל רַץ הַכְּפָר. בָּרֶגַע שֶׁהָרָץ הַסָגֹל שָׁקַע בְּשֵׁנָה, הִתְחִיל יְרִיבוֹ לָרוּץ בַּחֲזָרָה אֶל הַכְּפָר. הוּא רָץ בְּכָל כֹּחוֹ וְעַד מְהֵרָה יָכְלוּ אַנְשֵׁי הַכְּפָר לִרְאוֹת אוֹתוֹ מִתְקָרֵב. הֵם הָיוּ בְּטוּחִים שֶׁהַמְחַזֵר הֶחָדָשׁ שֶׁל הַנַעֲרָה נִכְשַׁל בַּמִבְחָן הָאַחֲרוֹן, כְּמוֹ כֻּלָם לְפָנָיו.
לֵב אַדִיר הִתְפַּלֵא לִרְאוֹת אֶת רַץ הַכְּפָר מִתְקָרֵב בְּעוֹד הָרָץ הַסָגֹל לֹא נִרְאֶה אֲפִלוּ לָעַיִן. "מָה קָרָה?" שָׁאַל בִּדְאָגָה. "אֲנִי חוֹשֵׁשׁ שֶׁנִכְשַׁלְתִי."
אֲבָל אָזְנַיִם חַדוֹת נִשְׁכַּב עַל הָאֲדָמָה וְהִצְמִיד אֵלֶיהָ אֶת אָזְנוֹ. "הָרָץ הַסָגֹל יָשֵׁן. אֲנִי שׁוֹמֵעַ אוֹתוֹ נוֹחֵר בַּמֶרְחָק."
"אֲנִי אָעִיר אוֹתוֹ מִיָד," אָמַר הַיוֹרֶה בַּחִצִים. הוּא כִּוֵן אֶת הַחֵץ בַּקֶשֶׁת וְיָרָה אוֹתוֹ בְּדִיוּק לַמָקוֹם שֶׁבּוֹ יָשָׁן הָרָץ הַסָגֹל. הַחֵץ פָּגַע בְּאַפּוֹ שֶׁל הָאִישׁ הַיָשֵׁן וְהוּא הִתְעוֹרֵר מִיָד וְקָפַץ עַל רַגְלָיו. תֵכֶף וּמִיָד הֵבִין שֶׁרֻמָה. הָאַף שֶׁלוֹ כָּאַב, וּבְזַעַם אַדִיר הֵחֵל לָרוּץ בָּרִיצָה הַמְהִירָה בְּיוֹתֵר שֶׁרָץ אָדָם אֵי פַּעַם. לַמְרוֹת שֶׁרַץ הַכְּפָר הָיָה קָרוֹב לְמַדַי לְקַו הַסִיוּם שֶׁל הַתַחֲרוּת, הִתְפַּלְאוּ כֻּלָם לִרְאוֹת אֶת הָרָץ הַסָגֹל חוֹלֵף עַל פָּנָיו בִּמְהִירוּת מְסַחְרֶרֶת וּמַגִיעַ רִאשׁוֹן.
סוֹף סוֹף – הַנַעֲרָה
הִיא אָכֵן הָיְתָה נֶהֱדֶרֶת כְּמוֹ שֶׁאָמְרוּ. יָפָה וְטוֹבָה. הַאִם הִזְכַּרְנוּ כְּבָר אֶת שְׁמָהּ? קָרְאוּ לָהּ "הַטוֹבָה בַּנָשִׁים" וְהַשֵׁם הָיָה מְדֻיָק. לֵב אַדִיר וְהַטוֹבָה בַּנָשִׁים נִשְׂאוּ בַּחֲגִיגָה גְדוֹלָה. הוּא נָתַן לַחֲבֵרָיו אוֹצָרוֹת וְהֵם הִבְטִיחוּ לַעֲמֹד לְצִדוֹ וְלַעֲזֹר לוֹ תָמִיד כְּשֶׁיִזְדַקֵק לָהֶם. אַחֲרֵי הַחֲתֻנָה נָסַע הַזוּג הַמְאֻשָׁר, מְלֻוֶה בִּמְשָׁרְתִים וּבַעֲגָלוֹת מְלֵאוֹת כָּל טוּב, אֶל הַכְּפָר הָרָחוֹק שֶׁעַל שְׂפַת הַיָם. אִמוֹ וְאָבִיו שָׂמְחוּ לִרְאוֹת אוֹתוֹ וְלִשְׁמֹעַ עַל הַצְלָחָתוֹ וְכֻלָם חָיוּ יַחַד בְּאֹשֶׁר וּבְאַהֲבָה.
מָה, בֶּאֱמֶת?
הַסִפּוּר "שְׁלוֹשָׁה מִבְחָנִים" הוּא אַגָדָה אִינְדְיָאנִית, אֲבָל גַם לָאַחִים גְרִים, שֶׁחָיוּ בְּגֶרְמַנְיָה, יֵשׁ סִפּוּר דוֹמֶה מְאֹד בְּשֵׁם "הַשִׁשָׁה שֶׁהִסְתַדְרוּ בְּכָל הָעוֹלָם". כְּדַאי לִקְרֹא אוֹתוֹ! זֶה אוֹמֵר שֶׁלְסִפּוּרִים יֵשׁ כֹּחוֹת-עָל וְהֵם הִסְתוֹבְבוּ בְּרַחֲבֵי הָעוֹלָם הַרְבֵּה לִפְנֵי שֶׁהָיוּ מְכוֹנִיוֹת, מְטוֹסִים אוֹ אִינְטֶרְנֶט.
הָיֹה הָיוּ שְׁנֵי אַחִים שֶׁקִבְּלוּ מֵהוֹרֵיהֶם בִּירוּשָׁה שָׂדֶה רָחָב שֶׁבּוֹ גִדְלוּ שִׁבֳּלִים. בְּקָצֵהוּ הָאֶחָד שֶׁל הַשָׂדֶה גָר אָח אֶחָד עִם אִשְׁתוֹ וַחֲמֵשֶׁת יַלְדֵיהֶם, וּבְקָצֵהוּ הַשֵׁנִי שֶׁל הַשָׂדֶה גָר הָאָח הַשֵׁנִי אֲשֶׁר הָיָה רַוָק, לְלֹא מִשְׁפָּחָה. כָּךְ חָיוּ שְׁנֵי הָאַחִים וְעִבְּדוּ אֶת הַשָׂדֶה הַמְשֻׁתָף. כְּשֶׁהִגִיעַ זְמַן הַקָצִיר, חִלְקוּ בֵּינֵיהֶם אֶת הַשִׁבֳּלִים שָׁוֶה בְּשָׁוֶה וְכָל אָח הֵבִיא אֶת עֲרֵמַת הַשִׁבֳּלִים שֶׁלוֹ לַגרֶֹן שֶׁלְיַד בֵּיתוֹ.
אַךְ בַּלַיְלָה, אַחֲרֵי הַיוֹם הָרִאשׁוֹן שֶׁל הַקָצִיר, נָדְדָה שְׁנָתוֹ שֶׁל הָאָח הָרַוָק וְהוּא לֹא הִצְלִיחַ לְהֵרָדֵם.
אֵין זֶה הוֹגֵן, חָשַׁב, שֶׁחִלַקְנוּ בֵּינֵינוּ אֶת הַשִׁבֳּלִים שָׁוֶה בְּשָׁוֶה. הֲרֵי אֲנִי רַוָק וְאֵין לִי הוֹצָאוֹת רַבּוֹת, וְאִלוּ אָחִי הוּא בַּעַל מִשְׁפָּחָה וְיֵשׁ הַרְבֵּה פִּיוֹת שֶׁעָלָיו לְהַאֲכִיל. מַגִיעַ לוֹ חֵלֶק גָדוֹל יוֹתֵר בַּשִׁבֳּלִים.
הִתְהַפֵּךְ הָאָח עַל מִשְׁכָּבוֹ, סָפַר כְּבָשִׂים, שָׁתָה כּוֹס חָלָב, אַךְ מַחְשְׁבוֹתָיו לֹא נָתְנוּ לוֹ לְהֵרָדֵם.
בֵּינְתַיִם נָדְדָה גַם שְׁנָתוֹ שֶׁל הָאָח הַנָשׁוּי.
אֵין זֶה הוֹגֵן, חָשַׁב, שֶׁחִלַקְנוּ אֶת הַשִׁבֳּלִים שָׁוֶה בְּשָׁוֶה. הֲרֵי לִי יֵשׁ אִשָׁה וִילָדִים שֶׁיַעַזְרוּ לִי וְאִלוּ אָחִי עֲדַיִן לֹא הִתְחַתֵן. בְּוַדַאי הוּא צָרִיךְ יוֹתֵר מִמֶנִי כְּדֵי לִדְאֹג לְצָרְכֵי הַחֲתֻנָה וְהַבַּיִת. וְאָז גָמְלָה בְּלִבּוֹ הַחְלָטָה וְהוּא קָם מִמִטָתוֹ, הִתְלַבֵּשׁ, נִכְנַס לַגֹרֶן, אָסַף עֶשֶׂר אֲלֻמוֹת שִׁבֳּלִים, חָצָה אֶת הַשָׂדֶה וְהוֹסִיף אוֹתָן לָעֲרֵמָה שֶׁל אָחִיו. אַחַר כָּךְ חָזַר לְמִטָתוֹ וְיָשַׁן שֵׁנָה טוֹבָה.
אֲבָל גַם הָאָח הָרַוָק לֹא הִצְלִיחַ לְהֵרָדֵם, עַד שֶׁלְבַסוֹף קָם מִמִטָתוֹ, הִתְלַבֵּשׁ, נִכְנַס אֶל הַגרֶֹן, אָסַף עֶשֶׂר אֲלֻמוֹת שִׁבֳּלִים, חָצָה אֶת הַשָׂדֶה אֶל בֵּיתוֹ שֶׁל אָחִיו וְהוֹסִיף אֶת הַשִׁבֳּלִים לַעֲרֵמַת אָחִיו.
רַק אָז הִצְלִיחַ לִישֹׁן בְּשַׁלְוָה.
כְּשֶׁהִגִיעַ הַבֹּקֶר, נִדְהַם כָּל אָח לְגַלוֹת שֶׁעֲרֵמַת הַשִׁבֳּלִים שֶׁלוֹ נִשְׁאֲרָה בְּדִיוּק כְּפִי שֶׁהָיְתָה.
לְמָחֳרָת בַּלַיְלָה, אַחֲרֵי הַיוֹם הַשֵׁנִי שֶׁל הַקָצִיר, שׁוּב עָשׂוּ הָאַחִים אוֹתוֹ דָבָר, וּכְשֶׁהִגִיעַ הַבֹּקֶר נִדְהֲמוּ לְגַלוֹת שֶׁהָעֲרֵמוֹת שֶׁלָהֶם נִשְׁאֲרוּ זֵהוֹת בְּגָבְהָן. אַף שִׁבֹּלֶת אֵינָה חֲסֵרָה.
אַחֲרֵי הַיוֹם הַשְׁלִישִׁי וְהָאַחֲרוֹן לַקָצִיר, הֶחְלִיט הָאָח הָרַוָק לְהַעֲבִיר לְאָחִיו מִסְפָּר רַב יוֹתֵר שֶׁל אֲלֻמוֹת – כַּמָה שֶׁיוּכַל לָשֵׂאת.
הוּא הֶעֱמִיס עַל יָדָיו הַרְבֵּה שִׁבֳּלִים וְיָצָא לַדֶרֶךְ בַּלַיְלָה הֶחָשׁוּךְ אֶל בֵּית אָחִיו.
וּבְדִיוּק בְּאוֹתָה שָׁעָה, כָּךְ עָשָׂה גַם הָאָח הַשֵׁנִי.
שְׁנֵי הָאַחִים הָלְכוּ בַּשָׂדֶה בַּלַיְלָה הֶחָשׁוּךְ, עֲמוּסֵי שִׁבֳּלִים עַד מֵעַל לְרֹאשָׁם, וְלֹא רָאוּ אֶחָד אֶת הַשֵׁנִי עַד שֶׁלְפֶתַע הִתְנַגְשׁוּ זֶה בָּזֶה בְּאֶמְצַע הַשָׂדֶה.
הַשִׁבֳּלִים נָפְלוּ מִידֵיהֶם וְהִתְפַּזְרוּ סָבִיב, וְאָז רָאָה כָּל אֶחָד מֵהֶם אֶת אָחִיו. מִיָד הֵבִינוּ מָה קָרָה בַּיוֹמַיִם הַקוֹדְמִים וְאֵיךְ קָרָה שֶׁלַמְרוֹת שֶׁכָּל אֶחָד הֶעֱבִיר שִׁבֳּלִים לְאָחִיו, הָעֲרֵמוֹת שֶׁל שְׁנֵיהֶם נִשְׁאֲרוּ גְבוֹהוֹת כְּשֶׁהָיוּ.
אָז נָפְלוּ הָאַחִים זֶה בִּזְרוֹעוֹת זֶה בְּחִבּוּק נִרְגָשׁ שֶׁכֻּלוֹ תוֹדָה וְאַהֲבָה.
וְיֵשׁ אוֹמְרִים שֶׁאֱלֹהִים בִּכְבוֹדוֹ וּבְעַצְמוֹ רָאָה אֶת הַחִבּוּק הָאוֹהֵב בֵּין הָאַחִים וְהֶחְלִיט שֶׁבְּזֶה הַמָקוֹם, בְּאֶמְצַע שְׂדֵה הַשִׁבֳּלִים, יָקוּם בֵּית הַמִקְדָשׁ.
אִמָא נִכְנְסָה לַחֶדֶר שֶׁלִי וְרָאֲתָה אוֹתִי עִם הַטֵלֵוִיזְיָה מְפֹרֶקֶת לַחֲתִיכוֹת עַל הַשָׁטִיחַ. הִיא נֶאֶנְחָה אֲנָחָה עֲמֻקָה. "תִצְטָרֵךְ לְהַרְכִּיב אוֹתָה בַּחֲזָרָה עַד הַחֲדָשׁוֹת בָּעֶרֶב. תַסְפִּיק?"
מִגִיל אַרְבַּע אֲנִי מְפָרֵק כָּל מָה שֶׁיֵשׁ בַּבַּיִת. הִתְחַלְתִי בְּקָטָן עִם הַטוֹסְטֶר. כְּשֶׁאִמָא רָאֲתָה אוֹתִי עִם כָּל הַקְפִיצִים מִסְבִיבִי, הִיא קָפְצָה עַד הַתִקְרָה. "מָה עָשִׂיתָ? הִשְׁתַגַעְתָ? אָסוּר לְךָ לָגַעַת בְּמַכְשִׁירֵי חַשְׁמַל!" הָעֹנֶשׁ שֶׁקִבַּלְתִי הָיָה שָׁבוּעַ שָׁלֵם בְּלִי מַמְתָקִים, אֲבָל זֶה הָיָה שָׁוֶה אֶת זֶה. כַּמוּבָן שֶׁלֹא הִרְכַּבְתִי מֵחָדָשׁ אֶת הַטוֹסְטֶר. הָיִיתִי רַק בֶּן אַרְבַּע! לֹא הָיָה לִי מֻשָׂג אֵיךְ לַעֲשׂוֹת אֶת זֶה. אֲבָל לְאַט לְאַט הִתְחַלְתִי לְהָבִין אֵיךְ הַדְבָרִים עוֹבְדִים. הִתְחַלְתִי לְנַסוֹת לְהַרְכִּיב אֶת מָה שֶׁפֵּרַקְתִי. בַּהַתְחָלָה אֲפִלוּ לֹא הִשְׁתַמַשְׁתִי בְּמַבְרֵג כְּדֵי לִפְתֹחַ וְלִסְגֹר בְּרָגִים. אִלְתַרְתִי עִם דְבָרִים שֶׁהָיוּ מִסְבִיבִי. לְגִיל חָמֵשׁ כְּבָר קִבַּלְתִי בְּמַתָנָה אַרְגַז כְּלֵי עֲבוֹדָה וְזֶה הָיָה הַיוֹם הַמְאֻשָׁר בְּחַיַי (וְהָאֻמְלָל בְּחַיֵי הַהוֹרִים שֶׁלִי). מֵאוֹתוֹ רֶגַע לֹא הָיָה צַעֲצוּעַ אֶחָד שֶׁהִשְׁאַרְתִי שָׁלֵם, שׁוּם מַכְשִׁיר חַשְׁמַלִי לֹא הָיָה מוּגָן מִפָּנַי. הַיוֹם אֲנִי בֶּן עֶשֶׂר וְהַהוֹרִים שֶׁלִי כְּבָר לֹא מִתְרַגְשִׁים כְּשֶׁהֵם רוֹאִים אֶת אַחַד הַמַכְשִׁירִים הַיְקָרִים שֶׁלָהֶם מְפֹרָק. הֵם יוֹדְעִים שֶׁהֵם יְקַבְּלוּ אוֹתוֹ בַּחֲזָרָה. לֹא תָמִיד בְּדִיוּק בְּאוֹתוֹ מַצָב שֶׁהָיָה לִפְנֵי הַפֵּרוּק. הָרַדְיוֹ שֶׁל הַמְכוֹנִית, לְמָשָׁל, מְשַׁדֵר רַק תָכְנִיוֹת בִּסְפָרַדִית מֵאָז שֶׁפֵּרַקְתִי אוֹתוֹ. אֲנִי מְתַכְנֵן לְפָרֵק אוֹתוֹ שׁוּב בַּשָׁבוּעַ הַבָּא כְּדֵי לְהָבִין מָה עָשִׂיתִי לֹא נָכוֹן.
הִסְתַכַּלְתִי בַּשָׁעוֹן. הַשָׁעָה הָיְתָה שֵׁשׁ. הָיוּ לִי שְׁעָתַיִים לְהַרְכִּיב מֵחָדָשׁ אֶת הַטֵלֵוִיזְיָה עַד הַחֲדָשׁוֹת. הָיִיתִי צָרִיךְ לָגֶשֶׁת לָעֲבוֹדָה.
הַמוּזִיקָה שֶׁל תְחִלַת הַחֲדָשׁוֹת נִשְׁמְעָה בְּדִיוּק אַחֲרֵי שֶׁתָלִיתִי (אַבָּא עָזַר לִי) אֶת הַטֵלֵוִיזְיָה, חִבַּרְתִי בִּמְהִירוּת אֶת הַחוּטִים וְלָחַצְתִי עַל כַּפְתוֹר הַשַׁלָט. בּוּל בַּזְמַן. הָיִיתִי צָרִיךְ לְמַהֵר לְהִכָּנֵס לָאַמְבַּטְיָה. לֹא רָצִיתִי שֶׁהַהוֹרִים שֶׁלִי יִמְצְאוּ סִבָּה לְהַפְסִיק לָתֵת לִי לְאַרְגֵן מֵחָדָשׁ אֶת מַכְשִׁירֵי הַבַּיִת.
"הֵי, תִרְאֶה אֵיזֶה קֶטַע," שָׁמַעְתִי אֶת אִמָא אוֹמֶרֶת לְאַבָּא לִפְנֵי שֶׁנִכְנַסְתִי לַחֲדַר הָאַמְבַּטְיָה. "הֵם הִתְבַּלְבְּלוּ בַּתַאֲרִיךְ. הֵם שָׂמוּ אֶת הַתַאֲרִיךְ שֶׁל מָחָר."
כְּשֶׁיָצָאתִי מֵהָאַמְבַּטְיָה, נָקִי וּמְצֻחְצָח, הֵם קָרְאוּ לִי לַסָלוֹן. לְפִי הַפָּנִים שֶׁלָהֶם עָשִׂיתִי מַשֶׁהוּ לֹא טוֹב.
"יוֹתָם, מָה עָשִׂיתָ לַטֵלֵוִיזְיָה?"
אוֹי, לֹא.
"לֹא עָשִׂיתִי שׁוּם דָבָר מְיֻחָד. פֵּרַקְתִי וְהִרְכַּבְתִי. כְּמוֹ תָמִיד." זִיַפְתִי פִּהוּק. "אֲנִי מַמָשׁ עָיֵף, אֲנִי יָכוֹל לָלֶכֶת לַמִטָה?"
"יוֹתָמִי, אוּלַי בְּכָל זֹאת עָשִׂיתָ מַשֶׁהוּ אַחֶרֶת? תְנַסֶה לִזְכֹּר. זֶה חָשׁוּב."
בֶּאֱמֶת שֶׁנִסִיתִי לַחְשֹׁב, אֲבָל לֹא עָלָה לִי בָּרֹאשׁ שׁוּם דָבָר. מָשַׁכְתִי בִּכְתֵפַי. "לָמָה? מָה קָרָה? נִרְאֶה שֶׁהַטֵלֵוִיזְיָה עוֹבֶדֶת בְּסֵדֶר," אָמַרְתִי.
"אֲנַחְנוּ לֹא בְּטוּחִים…" הִתְחִילָה אִמָא.
"אֲבָל אֲנַחְנוּ חוֹשְׁבִים…" הִמְשִׁיךְ אַבָּא, "אֲנַחְנוּ חוֹשְׁבִים שֶׁהָרֶגַע רָאִינוּ אֶת מַהֲדוּרַת הַחֲדָשׁוֹת שֶׁל מָחָר."
הַטֵלֵוִיזְיָה שֶׁלָנוּ שִׁדְרָה אֶת הַתָכְנִיוֹת שֶׁל מָחָר. בַּהַתְחָלָה זֶה הָיָה דַוְקָא נֶחְמָד. הִזְמַנְתִי חֲבֵרִים לִרְאוֹת אֶת הַפֶּרֶק הַבָּא שֶׁל הַסִדְרָה שֶׁאֲנַחְנוּ אוֹהֲבִים יוֹם לִפְנֵי שֶׁהוּא יָצָא. סִפַּרְתִי לָהֶם שֶׁאִמָא שֶׁלִי מַכִּירָה מִישֶׁהוּ שֶׁעוֹבֵד בַּטֵלֵוִיזְיָה, וְלָכֵן אֲנַחְנוּ מְקַבְּלִים אֶת הַפְּרָקִים הַחֲדָשִׁים לִפְנֵי כֻּלָם.
אַבָּא שֶׁלִי רָאָה בַּחֲדָשׁוֹת דִוּוּחַ עַל פְּקָק נוֹרָאִי בַּדֶרֶךְ לְאַשְׁדוֹד. פְּקָק שֶׁיִקְרֶה, בְּעֶצֶם, מָחָר.
"אֵיזֶה מַזָל, מָחָר יֵשׁ לִי פְּגִישָׁה בְּאַשְׁדוֹד," שָׁמַעְתִי אוֹתוֹ אוֹמֵר לְאִמָא וּמְצַלְצֵל כְּדֵי לִדְחוֹת אֶת הַפְּגִישָׁה שֶׁלוֹ.
בְּדֶרֶךְ כְּלָל הָיָה אָסוּר לִי לִרְאוֹת חֲדָשׁוֹת, אֲבָל יוֹם אֶחָד שָׁמַעְתִי אֶת הַהוֹרִים שֶׁלִי צוֹעֲקִים מוּל הַטֵלֵוִיזְיָה.
רַצְתִי אֲלֵיהֶם מֵהַחֶדֶר שֶׁלִי לָבוּשׁ בְּפִּיגָ'מָה. "מָה קָרָה?" שָׁאַלְתִי. הֵם יָשְׁבוּ חִוְרִים מוּל הַחֲדָשׁוֹת.
בַּחֲדָשׁוֹת דִבְּרוּ עַל רְעִידַת אֲדָמָה וְעַל בַּיִת שֶׁנֶהֱרַס מִמֶנָה. יֶלֶד נִכְלָא בֵּין הַהֲרִיסוֹת וְרָאִינוּ תְמוּנוֹת שֶׁל מְכַבֵּי אֵשׁ שֶׁמְנַסִים לְהַגִיעַ אֵלָיו וּלְהַצִיל אוֹתוֹ.
"אֲנַחְנוּ חַיָבִים לְהַגִיד לָהֶם," אָמְרָה אִמָא, "שֶׁיֵצְאוּ מֵהַבַּיִת לִפְנֵי רְעִידַת הָאֲדָמָה."
"הֵם יַחְשְׁבוּ שֶׁאֲנַחְנוּ מְשֻׁגָעִים," אָמַר אַבָּא. "אֵיךְ נַסְבִּיר לָהֶם שֶׁאֲנַחְנוּ יוֹדְעִים דְבָרִים לִפְנֵי שֶׁהֵם קָרוּ?"
"יֵשׁ לִי רַעְיוֹן," אָמַרְתִי. "בּוֹאוּ נִסַע לַמָקוֹם הַזֶה לִפְנֵי רְעִידַת הָאֲדָמָה וַאֲנִי אֲנַסֶה לְהוֹצִיא אֶת הַיֶלֶד מֵהַבַּיִת שֶׁלוֹ בְּלִי לְסַפֵּר לָהֶם מָה יִהְיֶה."
אִמָא נִעְנְעָה בְּרֹאשָׁה. "זֶה מְסֻכָּן מִדַי."
"אֵיפֹה זֶה? אֵיפֹה הַבַּיִת הַזֶה?" שָׁאַלְתִי.
"מַסְפִּיק. לֵךְ לִישֹׁן," אָמַר אַבָּא בְּפָנִים רְצִינִיוֹת, וַאֲנִי יָדַעְתִי שֶׁלֹא כְּדַאי לְהִתְוַכֵּחַ אִתוֹ. אֲבָל שְׁנִיָה לִפְנֵי שֶׁנִכְנַסְתִי לַחֶדֶר שָׁמַעְתִי אֶת הַשַׁדְרָנִית אוֹמֶרֶת שֶׁהַבַּיִת הֶהָרוּס נִמְצָא בִּרְחוֹב הַכַּלָנִית 7 בָּעִיר חֲדֵרָה.
בְּדֶרֶךְ כְּלָל אֲנִי לֹא הַיֶלֶד הֲכִי אַמִיץ בָּעוֹלָם. אֲפִלוּ לֹא הֲכִי אַמִיץ בַּכִּתָה. אֲבָל בְּאוֹתוֹ יוֹם הֶחְלַטְתִי שֶׁאֲנִי חַיָב לְהַצִיל אֶת הַיֶלֶד הַזֶה. בַּדֶרֶךְ לְבֵית הַסֵפֶר לָקַחְתִי קְצָת כֶּסֶף מִקֻפַּת הַחִסָכוֹן שֶׁלִי. בַּטֵלֵוִיזְיָה אָמְרוּ שֶׁרְעִידַת הָאֲדָמָה הָיְתָה אַחֲרֵי הַצָהֳרַיִם, כָּךְ שֶׁתִכְנַנְתִי לִנְסֹעַ לַחֲדֵרָה אַחֲרֵי הַלִמוּדִים.
כְּשֶׁיָצָאתִי מֵהַבַּיִת רָאִיתִי אֶת אִמָא מִסְתַכֶּלֶת בְּחַדְשׁוֹת הַבֹּקֶר. הִיא אַף פַּעַם לֹא עָשְׂתָה אֶת זֶה עַד הַיוֹם.
"יֵשׁ חָדָשׁ עִם הַיֶלֶד?" שָׁאַלְתִי לִפְנֵי שֶׁיָצָאתִי.
"לֹא," נֶאֶנְחָה אִמָא. "עֲדַיִן מְנַסִים לְפַנוֹת אֶת הַהֲרִיסוֹת. מִסְתַבֵּר שֶׁזֶה בִּכְלָל לֹא…" הִמְשִׁיכָה לְהַגִיד, אֲבָל לֹא שָׁמַעְתִי אֶת הֶמְשֵׁךְ דְבָרֶיהָ. כְּבָר הָיִיתִי בַּחוּץ.
אַחֲרֵי הַלִמוּדִים עָלִיתִי עַל אוֹטוֹבּוּס לַתַחֲנָה הַמֶרְכָּזִית וּמִשָׁם לָקַחְתִי אוֹטוֹבּוּס לַחֲדֵרָה. כָּל הַזְמַן הִסְתַכַּלְתִי בַּשָׁעוֹן. הָיִיתִי צָרִיךְ לְהַסְפִּיק לְהַגִיעַ לִרְחוֹב הַכַּלָנִית 7 לִפְנֵי חָמֵשׁ אַחַר הַצָהֳרָיִם וּלְהוֹצִיא אֵיכְשֶׁהוּ אֶת הַיֶלֶד מֵהַבַּיִת.
לִפְנֵי שֶׁהִגַעְנוּ לַחֲדֵרָה שָׁאַלְתִי אֶת הַנֶהָג אֵיפֹה זֶה רְחוֹב הַכַּלָנִית וְהוּא הִסְבִּיר לִי בְּדִיוּק אֵיךְ לְהַגִיעַ. קְצָת הִתְבַּלְבַּלְתִי בַּדֶרֶךְ. כְּשֶׁהִגַעְתִי הָיָה כְּבָר אַרְבַּע וָחֵצִי. הָיִיתִי צָרִיךְ לְהִזְדָרֵז.
הַבַּיִת בִּרְחוֹב הַכַּלָנִית 7 הָיָה בַּיִת פְּרָטִי קָטָן וְהוּא נִרְאָה עוֹמֵד וְשָׁלֵם לַחֲלוּטִין. שׁוּם דָבָר לֹא רָמַז שֶׁבְּתוֹךְ חֲצִי שָׁעָה הוּא יַהֲפֹךְ לָחֳרָבוֹת. שַׁעַר הַגִנָה הָיָה פָּתוּחַ.
"הָלוֹ? יֵשׁ כָּאן מִישֶׁהוּ?" קָרָאתִי כְּשֶׁעָבַרְתִי בַּשַׁעַר.
רֹאשׁ שֶׁל יֶלֶד בְּגִילִי הוֹפִיעַ בַּחַלוֹן. "מִי אַתָה?" הוּא קָרָא לְעֶבְרִי.
"אַתָה צָרִיךְ לָצֵאת הַחוּצָה! אֲנִי צָרִיךְ לְהַגִיד לְךָ מַשֶׁהוּ!" קָרָאתִי אֵלָיו.
"לֹא יָכוֹל. אֲנִי צָרִיךְ לְהָכִין שִׁעוּרִים," הוּא אָמַר לִי.
"אַתָה חַיָב לָצֵאת!" צָעַקְתִי.
"מָה פִּתְאוֹם?" אָמַר הַיֶלֶד.
הִתְקַדַמְתִי וְדָפַקְתִי עַל דֶלֶת הַכְּנִיסָה. לֹא יָדַעְתִי מָתַי בְּדִיוּק תִקְרֶה רְעִידַת הָאֲדָמָה, אֲבָל זֶה יָכוֹל לִקְרוֹת בְּכָל רֶגַע.
הַדֶלֶת נִפְתְחָה וּפַרְצוּפוֹ הַכּוֹעֵס שֶׁל הַיֶלֶד שָׁאַג עָלַי: "אָמַרְתִי לְךָ שֶׁאֲנִי עָסוּק עַכְשָׁו!"
"אַתָה חַיָב לִרְאוֹת מַשֶׁהוּ בַּגִנָה," הִתְחַנַנְתִי אֵלָיו. הוּא רַק נִרְאָה יוֹתֵר כּוֹעֵס וְהָלַךְ שְׁלוֹשָׁה צְעָדִים אֲחוֹרָה אֶל תוֹךְ הַבַּיִת. נִכְנַסְתִי אַחֲרָיו. בְּעוֹד כַּמָה דַקוֹת הוּא יִהְיֶה קָבוּר בֵּין הַהֲרִיסוֹת אִם לֹא אֶדְחַף אוֹתוֹ הַחוּצָה.
"מָה אַתָה עוֹשֶׂה?" פִּתְאוֹם הוּא נִרְאָה קְצָת מְפֻחָד. "לָמָה אַתָה נִכְנָס אֵלַי הַבַּיְתָה? אֲנִי לֹא מַכִּיר אוֹתְךָ בִּכְלָל."
הֶחְלַטְתִי שֶׁאֵין לִי מָה לְהַפְסִיד וְאָמַרְתִי אֶת הָאֱמֶת: "עוֹד כַּמָה דַקוֹת תִהְיֶה רְעִידַת אֲדָמָה. אַתָה חַיָב לָצֵאת מֵהַבַּיִת."
"אֵיזֶה תַרְגִיל אַתָה עוֹשֶׂה לִי?" שָׁאַל בְּחַשְׁדָנוּת, אֲבָל אָז הִרְגַשְׁנוּ אֶת הָרַעַד בָּרַגְלַיִם. בַּהַתְחָלָה חַלָשׁ כְּמוֹ דִגְדוּג, אֲבָל לְאַט הוּא הִתְגַבֵּר. הַזְגוּגִיוֹת בַּחַלוֹן הִשְׁמִיעוּ קוֹל מַפְחִיד. הַיֶלֶד הִסְתַכֵּל בִּי וּפִתְאוֹם רָץ הַחוּצָה, תוֹךְ שֶׁהוּא נִתְקָל בִּכְתֵפִי. נָפַלְתִי עַל בִּרְכַּי וּבִזְמַן שֶׁרְעִידַת הָאֲדָמָה הִתְגַבְּרָה וְהַקוֹרוֹת הֵחֵלוּ לִפֹּל, הֵבַנְתִי שֶׁהַיֶלֶד הַכָּלוּא בֵּין הַהֲרִיסוֹת הוּא אֲנִי.
רַק אַחֲרֵי יוֹמַיִים הִצְלִיחוּ לְחַלֵץ אוֹתִי מִבֵּין הֲרִיסוֹת הַבַּיִת. יוֹמַיִים שֶׁבָּהֶם הַהוֹרִים שֶׁלִי נִטְרְפוּ מִדְאָגָה. בַּהַתְחָלָה הֵם לֹא הֵבִינוּ לָמָה לֹא חָזַרְתִי מִבֵּית הַסֵפֶר. רַק אַחַר כָּךְ, כְּשֶׁהַיֶלֶד הוֹפִיעַ בַּטֵלֵוִיזְיָה וְסִפֵּר מָה בָּאֱמֶת קָרָה, הֵם הֵבִינוּ.
מִילְיוֹן מַצְלֵמוֹת טֵלֵוִיזְיָה סִנְוְרוּ אוֹתִי כְּשֶׁהִצְלִיחוּ לְחַלֵץ אוֹתִי, עָטְפוּ אוֹתִי בִּשְׂמִיכָה וְנָתְנוּ לִי לִשְׁתוֹת. הַפֶּה שֶׁלִי הָיָה יָבֵשׁ וּמָלֵא בְּעָפָר. הִצְלַחְתִי לְהִתְחַמֵק וְלֹא לְגַלוֹת לָהֶם כְּלוּם לַמְרוֹת הַשְׁאֵלוֹת שֶׁהִמְטִירוּ עָלַי: "אֵיךְ יָדַעְתָ לְהַזְהִיר אֶת הַיֶלֶד שֶׁגָר בַּבַּיִת?" "אֵיךְ הִגַעְתָ בְּדִיוּק לַבַּיִת הַיָחִיד שֶׁנֶהֱרַס בִּרְעִידַת הָאֲדָמָה?"
אַחֲרֵי שֶׁסוֹף-סוֹף נִפְטַרְנוּ מֵהַכַּתָבִים וּמֵהָעִתוֹנָאִים וְאַחֲרֵי שֶׁקִבַּלְתִי טִפּוּל רְפוּאִי קָצָר, הִגַעְנוּ הַבַּיְתָה.
הַדָבָר הָרִאשׁוֹן שֶׁרָאִיתִי הָיָה אַרְגָז גָדוֹל לְיַד הַפַּחִים בַּכְּנִיסָה לַבַּיִת. כְּשֶׁנִכְנַסְתִי לַסָלוֹן וְרָאִיתִי אֶת הַמָקוֹם הָרֵיק עַל הַקִיר, הֵבַנְתִי מָה הָיָה בָּאַרְגָז.
"אַתֶם זוֹרְקִים אֶת הַטֵלֵוִיזְיָה שֶׁהִמְצֵאתִי? הַטֵלֵוִיזְיָה שֶׁמְשַׁדֶרֶת אֶת הַשִׁדוּרִים שֶׁל מָחָר?" שָׁאַלְתִי.
"הֶחְלַטְנוּ שֶׁאֲנַחְנוּ לֹא רוֹצִים לָדַעַת מָה יִהְיֶה מָחָר," אָמְרָה אִמָא.
"וְאִם נִרְצֶה לָדַעַת," הוֹסִיף אַבָּא, "פָּשׁוּט נְחַכֶּה לְמָחָר."
בִּקְצֵה כְּפָר אֶחָד חַיָה פַּעַם אִשָׁה זְקֵנָה וַחֲכָמָה. הִיא הָיְתָה מַמְצִיאָה גְדוֹלָה וְכָל הַכְּפָר נֶהֱנָה וְשִׂגְשֵׂג בִּזְכוּת הַמְצָאוֹתֶיהָ.
הִיא, לְמָשָׁל, הִמְצִיאָה קֶשֶׁת וְחֵץ שֶׁלְעוֹלָם לֹא מַחְמִיצִים אֶת הַמַטָרָה. צַיָדֵי הַכְּפָר עָשׂוּ שִׁמוּשׁ רַב בַּהַמְצָאָה הַזֹאת. הִיא הִמְצִיאָה גַם מַחֲרֵשָׁה מְיֻחֶדֶת שֶׁקִצְרָה מְאֹד אֶת זְמַן הַחֲרִישָׁה בַּשָׂדֶה. הִיא הִמְצִיאָה מְזוֹן עוֹפוֹת שֶׁהִכְפִּיל אֶת מִסְפַּר הַבֵּיצִים שֶׁהִטִילוּ הַתַרְנְגוֹלוֹת, זְרוֹעוֹת אוֹטוֹמָטִיוֹת שֶׁאָסְפוּ אֶת הַבֵּיצִים הָרַבּוֹת, תַנוּרִים שֶׁאָפוּ עוּגוֹת נֶהֱדָרוֹת מֵהַבֵּיצִים וַאֲפִלוּ מַכְשִׁיר מְסֻבָּךְ שֶׁנִקָה אַחֲרֵי הָאֲרוּחוֹת.
יוֹם אֶחָד יָשְׁבָה הַמַמְצִיאָה הַזְקֵנָה בַּמַעְבָּדָה שֶׁלָה. הִיא עִרְבְּבָה מְעַט מִצֶמַח אֶחָד וּמְעַט מִצֶמַח אַחֵר, הוֹסִיפָה וְעִרְבְּבָה, סִנְנָה וְהֵרִיחָה, וְהִנֵה הִיא הִמְצִיאָה תַבְלִין מְיֻחָד. זֶה הָיָה תַבְלִין שֶׁכְּמוֹתוֹ לֹא נִרְאָה בָּעוֹלָם כֻּלוֹ. תַבְלִין שֶׁאִם מוֹסִיפִים אוֹתוֹ לְכָל תַבְשִׁיל שֶׁהוּא, הוּא הוֹפֵךְ אֶת טַעֲמוֹ לַטַעַם הַמְשֻׁבָּח בְּיוֹתֵר שֶׁיֵשׁ. הַמַמְצִיאָה שָׂמְחָה מְאֹד בְּהַמְצָאָתָה הַגְדוֹלָה וְהִצִיעָה אֶת הַתַבְלִין הַמְיֻחָד לְאַנְשֵׁי הַכְּפָר.
הָרִאשׁוֹנָה שֶׁנִסְתָה אוֹתוֹ הָיְתָה הָאוֹפָה מִמוֹרַד הָרְחוֹב. הִיא הוֹסִיפָה מְעַט מֵהַתַבְלִין לַלְחָמִים שֶׁאָפְתָה. בַּבֹּקֶר קָנוּ הָאֲנָשִׁים בַּכְּפָר לֶחֶם וְלַחְמָנִיוֹת בַּמַאֲפִיָה כְּמוֹ תָמִיד, אַךְ מִיָד אַחֲרֵי שֶׁנָגְסוּ בַּמַאֲפִים חָזְרוּ וּבִקְשׁוּ מֵהָאוֹפָה לְסַפֵּר לָהֶם אֶת סוֹד הַטַעַם הָאֱלֹהִי. הָאוֹפָה הָיְתָה אִשָׁה טוֹבָה וְלָכֵן סִפְּרָה לְכֻלָם עַל הַתַבְלִין הַמְיֻחָד שֶׁמָכְרָה לָה הַמַמְצִיאָה הַגְדוֹלָה שֶׁבִּקְצֵה הַכְּפָר.
כֻּלָם מִהֲרוּ לְבֵיתָה שֶׁל הַמַמְצִיאָה וּבִקְשׁוּ לִקְנוֹת מֵהַתַבְלִין. הֵם רָצוּ לִטְעֹם שׁוּב אֶת הַטַעַם הַמֻפְלָא שֶׁהָיָה בַּלְחָמִים מֵהַמַאֲפִיָה. הַמַמְצִיאָה מָכְרָה לְכֻלָם מְעַט מֵהַתַבְלִין שֶׁלָה וְהֵם חָזְרוּ לְבֵיתָם שְׂמֵחִים וּמְרֻצִים וְהוֹסִיפוּ מְעַט מִמֶנוּ לְכָל מָה שֶׁבִּשְׁלוּ. בְּאוֹתוֹ עֶרֶב אַף אֶחָד לֹא בִּקֵר בְּמִסְעָדָה בַּכְּפָר. כֻּלָם נִשְׁאֲרוּ בְּבָתֵיהֶם וְאָכְלוּ אֶת אֲרוּחַת הָעֶרֶב הַטְעִימָה בְּיוֹתֵר שֶׁאָכְלוּ מִימֵיהֶם. בִּשְׁבִיל מָה לָלֶכֶת לְמִסְעָדָה אִם כַּמָה גַרְגִירִים מֵהַתַבְלִין הַמְיֻחָד הָפְכוּ כָּל תַבְשִׁיל רָגִיל לְמָנָה מְסַחְרֶרֶת בְּטַעֲמָה?
לְמָחֳרָת בַּבֹּקֶר הוֹסִיפוּ הַהוֹרִים כַּמָה גַרְגִירִים מֵהַתַבְלִין לַכְּרִיכִים שֶׁשָׁלְחוּ עִם יַלְדֵיהֶם לְבֵית הַסֵפֶר. כָּל הַיְלָדִים גָמְרוּ אֶת אֲרוּחַת הָעֶשֶׂר שֶׁלָהֶם עַד הַבִּיס הָאַחֲרוֹן וַאֲפִלוּ הִצְטַעֲרוּ שֶׁלֹא שָׂמוּ לָהֶם בַּתִיק עוֹד כַּמָה כְּרִיכִים.
בְּאוֹתוֹ עֶרֶב כְּבָר חָזְרוּ רֹב תוֹשָׁבֵי הַכְּפָר לְבֵיתָה שֶׁל הַמַמְצִיאָה כְּדֵי לִקְנוֹת עוֹד מֵהַתַבְלִין הַמְיֻחָד. וְהִיא הָיְתָה מוּכָנָה עֲבוּרָם וּמָכְרָה לְכָל אֶחָד מֵהֶם שַׂקִית קְטַנָה בִּמְחִיר הוֹגֵן.
חָלְפוּ כַּמָה יָמִים וְהָאוֹפָה סָגְרָה אֶת הַמַאֲפִיָה. אַף אֶחָד כְּבָר לֹא הִגִיעַ לִקְנוֹת מֵהַלְחָמִים שֶׁאָפְתָה. בִּשְׁבִיל מָה? כָּל אֶחָד הָיָה יָכוֹל לְעַרְבֵּב קֶמַח עִם קְצָת מַיִם, לְהוֹסִיף אֶת הַתַבְלִין, לְהַכְנִיס לַתַנוּר וּלְהוֹצִיא אֶת הַלֶחֶם הַטָעִים בְּיוֹתֵר בָּעוֹלָם.
אַחֲרֵי עוֹד כַּמָה יָמִים גִלוּ הָאֲנָשִׁים שֶׁאֵין יוֹתֵר צֹרֶךְ לֶאֱפוֹת שׁוּם דָבָר. אֶפְשָׁר לָקַחַת מְלָפְפוֹן, לְפַזֵר עָלָיו מְעַט מֵהַתַבְלִין, וְכָל נְגִיסָה בּוֹ תִהְיֶה כְּמוֹ בִּקוּר קָצָר בְּגַן עֵדֶן.
הַיְלָדִים כְּבָר לֹא הֵבִיאוּ כְּרִיכִים לְבֵית הַסֵפֶר. הֵם הֵבִיאוּ תַפּוּחַ (קְצָת רָקוּב), צְרוֹר פֶּטְרוֹזִילְיָה (צְהֻבָּה), אֲפִלוּ חֲצִיל חַי. לֹא מְשַׁנֶה מָה זֶה הָיָה, כָּל עוֹד הָיְתָה לָהֶם שַׂקִית קְטַנָה מֵהַתַבְלִין הַפִּלְאִי.
חָלַף שָׁבוּעַ וַאֲנָשִׁים הֵבִינוּ שֶׁאֵין לָהֶם צֹרֶךְ אֲפִלוּ בִּמְלָפְפוֹן אוֹ בְּתַפּוּחַ. יוֹם אֶחָד, כְּשֶׁאֶחָד מִבְּנֵי הַכְּפָר הָיָה רָעֵב, הוּא יָצָא לְגִנַת בֵּיתוֹ עִם קְעָרָה וְהִכְנִיס לְתוֹכָה חֹפֶן שֶׁל חוֹל. הוּא פִּזֵר אֶת הַתַבְלִין עַל עֲרֵמַת הַחוֹל וְאָכַל מִמֶנָה, עוֹצֵם עֵינַיִם בְּתַעֲנוּג גָדוֹל. אֵיזוֹ אֲרוּחַת מְלָכִים!
מֵאוֹתוֹ יוֹם אַף אֶחָד כְּבָר לֹא אָסַף בֵּיצִים בַּלוּל, חָרַשׁ אֶת הַשָׂדוֹת אוֹ הִשְׁקָה אוֹתָם. אַף אֶחָד לֹא זָרַע וְלֹא קָצַר. לֹא שָׁתַל וְלֹא נָטַע. חוֹל הָיָה בְּשֶׁפַע וְלֹא הָיָה צֹרֶךְ בְּשׁוּם מַאֲמָץ כְּדֵי לְהַשִׂיג אוֹתוֹ. כֻּלָם מִלְאוּ חוֹל בַּקְעָרוֹת, הוֹסִיפוּ מֵהַתַבְלִין וְאָכְלוּ בְּתֵאָבוֹן רַב. לְכֻלָם הָיָה שֶׁפַע שֶׁל זְמַן פָּנוּי כִּי לֹא הָיָה צָרִיךְ לַעֲבֹד קָשֶׁה בִּשְׁבִיל הָאֹכֶל. לֹא הָיָה צָרִיךְ לַעֲבֹד בִּכְלָל! הָיָה אֶפְשָׁר לָשֶׁבֶת כָּל הַיוֹם בַּגִנָה, לְפַטְפֵּט וּלְשַׂחֵק, וּכְשֶׁמִישֶׁהוּ הָיָה רָעֵב הוּא הָיָה פָּשׁוּט אוֹסֵף בְּיָדָיו חֹפֶן שֶׁל חוֹל, מוֹצִיא אֶת שַׂקִית הַתַבְלִין מִכִּיסוֹ וּמְפַזֵר קְצָת מֵעָלָיו.
כֻּלָם חָשְׁבוּ שֶׁהַחַיִים פָּשׁוּט נֶהֱדָרִים.
אֲבָל הָיְתָה מִישֶׁהִי אַחַת שֶׁדַוְקָא עָבְדָה קָשֶׁה מְאֹד. הַמַמְצִיאָה הַזְקֵנָה הָיְתָה צְרִיכָה לַעֲבֹד בַּמַעְבָּדָה בְּמֶשֶׁךְ כָּל הַיוֹם כְּדֵי לְהָכִין מַסְפִּיק מֵהַתַבְלִין הַמֻפְלָא שֶׁלָה. בַּהַתְחָלָה לֹא הָיָה לָה אִכְפַּת לַעֲבֹד קְצָת יוֹתֵר קָשֶׁה. הִיא רָאֲתָה אֶת תוֹשָׁבֵי הַכְּפָר מְאֻשָׁרִים וְהָיְתָה מְרֻצָה וְגֵאָה עַל כָּךְ שֶׁהִצְלִיחָה לַהֲפֹךְ אֶת חַיֵיהֶם לְטוֹבִים וְקַלִים כָּל כָּךְ. אֲבָל עָבַר יוֹם וְעוֹד יוֹם וּלְאַט לְאַט הִבְחִינָה שֶׁהָאֲנָשִׁים שֶׁבָּאִים לִקְנוֹת עוֹד וָעוֹד מֵהַתַבְלִין שֶׁלָה נַעֲשִׂים רָזִים יוֹתֵר וְיוֹתֵר. הַלְחָיַיִם שֶׁלָהֶם נִרְאוּ שְׁקוּעוֹת וְעוֹרָם הָיָה אָפֹר וַחֲסַר חַיִים. הִיא הֵבִינָה שֶׁבִּגְלַל הַתַבְלִין שֶׁלָה הָאֲנָשִׁים בַּכְּפָר אוֹכְלִים רַק חוֹל. נָכוֹן שֶׁהַתַבְלִין הָיָה יָכוֹל לִגְרֹם לַעֲרֵמָה שֶׁל חוֹל לִהְיוֹת טְעִימָה מְאֹד, אֲבָל הַחוֹל נִשְׁאַר חוֹל. וַהֲרֵי אִי-אֶפְשָׁר לְהִתְקַיֵם מֵאֲכִילַת חוֹל.
הַמַמְצִיאָה הֵחֵלָה לִשְׁאֹל אֶת הָאֲנָשִׁים אִם לֹא עָדִיף לְבַשֵׁל לְפָחוֹת אֲרוּחָה אַחַת בְּיוֹם כְּמוֹ פַּעַם, אֲבָל הָיָה נִרְאֶה שֶׁאַף אֶחָד לֹא שָׂם לֵב שֶׁיֵשׁ בְּעָיָה. כֻּלָם נִרְאוּ רָזִים וְחוֹלִים וַאֲפֹרִים, אֲבָל הֵם חִיְכוּ אֶל הַמַמְצִיאָה בִּמְלוֹא פֶּה וְרַק רָצוּ עוֹד וָעוֹד מֵהַתַבְלִין הַמְיֻחָד שֶׁהָפַךְ אֶת חַיֵיהֶם לְקַלִים וְטוֹבִים כָּל כָּךְ.
אַחֲרֵי שָׁבוּעַ הֵבִינָה הַמַמְצִיאָה הַזְקֵנָה שֶׁאִי-אֶפְשָׁר לְהַמְשִׁיךְ כָּךְ. הִיא נִסְתָה לְהַצִיעַ לָאֲנָשִׁים שֶׁעָמְדוּ בַּתוֹר תַפּוּחִים טְרִיִים מֵהָעֵץ שֶׁבְּגִנַת בֵּיתָה. אֲבָל אַף אֶחָד לֹא רָצָה אוֹתָם. כִּי מָה הוּא טַעֲמוֹ שֶׁל תַפּוּחַ רָגִיל לְעֻמַת טַעֲמוֹ הַמֻפְלָא שֶׁל הַתַבְלִין?
הִיא נִסְתָה לְהַרְאוֹת לְאַנְשֵׁי הַכְּפָר שֶׁהַיְלָדִים שֶׁלָהֶם כְּבָר נִרְאִים חוֹלִים, שֶׁהֵם צְרִיכִים פֵּרוֹת וִירָקוֹת טְרִיִים, תַבְשִׁילֵי שְׁעוּעִית וּנְזִידֵי עֲדָשִׁים. אֲבָל כֻּלָם רַק אָמְרוּ בְּחֹסֶר סַבְלָנוּת, "כֵּן, כֵּן… מָחָר." וּמִלְאוּ שַׂקִיוֹת נוֹסָפוֹת שֶׁל תַבְלִין.
הַמַמְצִיאָה לֹא יָדְעָה מָה לַעֲשׂוֹת. עֶרֶב אֶחָד, כְּשֶׁהֵכִינָה כַּמֻיוֹת עֲצוּמוֹת מֵהַתַבְלִין שֶׁלָה לִקְרַאת יוֹם הַמָחָר, עָלָה בְּרֹאשָׁה רַעְיוֹן. הִיא לָקְחָה אֶת קַעֲרוֹת הַתַבְלִין הַמוּכָן וְ – טְרַאח – שָׁפְכָה אוֹתָן מֵהַחַלוֹן. אַחַר כָּךְ חָזְרָה לַמַעְבָּדָה וְהֵכִינָה תַעֲרֹבֶת שֶׁנִרְאֲתָה בְּדִיוּק כְּמוֹ הַתַבְלִין. אֲבָל הִיא שִׁנְתָה מַשֶׁהוּ קָטָן וְחָשׁוּב בַּמַתְכּוֹן. בִּמְקוֹם לְהוֹסִיף מֵהַצֶמַח הַהוּא, הִיא הוֹסִיפָה מִצֶמַח אַחֵר. הִיא לֹא הָיְתָה בְּטוּחָה שֶׁהִיא עוֹשָׂה אֶת הַדָבָר הַנָכוֹן. הִיא פָּחֲדָה לְאַכְזֵב אֶת בְּנֵי הַכְּפָר שֶׁלָה.
הַבֹּקֶר עָלָה, וְעוֹד לִפְנֵי שֶׁפָּקְחָה אֶת עֵינֶיהָ שָׁמְעָה אֶת הַתוֹר הַקָבוּעַ שֶׁל אֲנָשִׁים נֶאֱסָף לִפְנֵי דֶלֶת בֵּיתָה. הִיא קָמָה מִמִטָתָה בַּאֲנָחָה וְהֵחֵלָה לְחַלֵק אֶת הַתַבְלִין הֶחָדָשׁ כְּשֶׁלִבָּה כָּבֵד עָלֶיהָ.
יֶלֶד אֶחָד, קָטָן וְרָזֶה, מָשַׁךְ בַּחֲצָאִיתָה שֶׁל אִמוֹ וּבִקֵשׁ לֶאֱכֹל. הָאֵם, אֲפִלוּ בְּלִי לְהִסְתַכֵּל עָלָיו פָּשׁוּט אָסְפָה מְעַט חוֹל מְלֻכְלָךְ מִשְׁבִיל הַכְּנִיסָה וְנָתְנָה לִבְנָה עִם הַתַבְלִין הֶחָדָשׁ שֶׁזֶה עַתָה קָנְתָה.
הַיֶלֶד הִכְנִיס לְפִיו כַּף גְדוּשָׁה, אַךְ פִּתְאוֹם נִדְהֲמוּ כֻּלָם לִרְאוֹת אוֹתוֹ יוֹרֵק בְּגֹעַל אֶת מָה שֶׁאָכַל. "פוּי, חוֹל!" אָמַר הַיֶלֶד.
"אַל תְדַבֵּר שְׁטֻיוֹת," אָמְרָה אִמוֹ. הִיא טָעֲמָה קְצָת מִתְלוּלִית הַחוֹל שֶׁבַּקְעָרָה וּמִיָד יָרְקָה גַם הִיא. "הוּא צוֹדֵק. זֶה חוֹל. סְתָם חוֹל."
רַק אָז הֵבִינוּ אַנְשֵׁי הַכְּפָר כַּמָה טִפְּשִׁים הָיוּ. הֵם הָיוּ חַלָשִׁים וְרָזִים, אֲבָל לֹא הָיְתָה לָהֶם בְּרֵרָה. הֵם נֶאֶלְצוּ לַחְזֹר לַשָׂדוֹת וְלַמַטָעִים, לַפַּרְדֵסִים וְלַגִנוֹת, וְרַק אַחֲרֵי שָׁבוּעוֹת רַבִּים אָכַל אֶחָד מֵהֶם תַפּוּז רַעֲנָן וַחֲמַצְמַץ וְאָמַר: "אָה, הִתְגַעְגַעְתִי לַטַעַם הַזֶה!"
דָם
אֲנִי נִפְצָע כָּל הַזְמַן וְלֹא עוֹשֶׂה מִזֶה עִנְיָן. אֲבָל כְּשֶׁיֵשׁ לִי פֶּצַע עִם דָם, זֶה כְּבָר מַשֶׁהוּ מְיֻחָד. הַפְּלַסְטֶר שֶׁשָׂמִים לִי הוּא כְּמוֹ מֵדַלְיָה,  וְאִם זוֹ תַחְבֹּשֶׁת,  אָז בִּכְלָל.
צְפַרְדֵעַ
אַבָּא שֶׁלִי מְסַפֵּר שֶׁכְּשֶׁהוּא הָיָה קָטָן, הוּא תָפַס הֲמוֹן צְפַרְדֵעִים.  אֲנִי בִּכְלָל לֹא בָּטוּחַ שֶׁאֶפְשָׁר לִתְפֹּס צְפַרְדֵעַ, וְגַם אִם הָיִיתִי יָכוֹל – לֹא הָיִיתִי תוֹפֵס.
כִּנִים
זֶה לֹא טוֹב כְּשֶׁיֵשׁ לִי כִּנִים, אֲנִי כְּבָר יוֹדַעַת אֶת זֶה.  אֲבָל מַצְחִיקָה אוֹתִי הַמַחְשָׁבָה שֶׁאֲנִי הַבַּיִת שֶׁלָהֶן.
וּכְשֶׁאִמָא מְסָרֶקֶת אוֹתִי וְתוֹפֶסֶת אוֹתָן – אֲנִי קְצָת מְרַחֶמֶת עֲלֵיהֶן.
עָרוֹב (חַיוֹת רָעוֹת)
יֵשׁ דָבָר כָּזֶה בִּכְלָל – חַיוֹת רָעוֹת? כְּשֶׁאַרְיֵה טוֹרֵף, הוּא רַע?
דֶבֶר (מַחֲלָה קָשָׁה. מַגֵפָה)
לִפְעָמִים אֲנִי אוֹהֵב לִהְיוֹת חוֹלֶה. אֲבָל עָדִיף עִם חֹם.
שֶׁיִהְיֶה בָּרוּר שֶׁאֲנִי בֶּאֱמֶת חוֹלֶה וְלֹא סְתָם לֹא הוֹלֵךְ
לְבֵית הַסֵפֶר.
 שְׁחִין ׁ(מַחֲלַת עוֹר מְגָרֶדֶת)
עֲקִיצַת יַתוּשׁ לֹא מַמָשׁ כּוֹאֶבֶת, אֲבָל גַם מְצִיקָה וְלֹא נוֹתֶנֶת מְנוּחָה.
לִפְעָמִים יֵשׁ לִי מַחְשָׁבוֹת מְגָרְדוֹת.
בָּרָד
שֶׁלֶג זֶה נִפְלָא, גַם גֶשֶׁם זֶה נֶחְמָד, אֲבָל הֲכִי כֵּיף זֶה לֶאֱכֹל בָּרָד.
אַרְבֶּה
יֵשׁ לִי תַפְקִיד בְּבַיִת.
כְּשֶׁאִמָא מוֹצֵאת ג’וּק, גְמַל שְׁלֹמֹה אוֹ חֶרֶק גָדוֹל אַחֵר,  הַתַפְקִיד שֶׁלִי הוּא לָבוֹא, לִתְפֹּס אוֹתוֹ בַּמָחוֹשׁ וּלְהוֹצִיא אוֹתוֹ הַחוּצָה.
חֹשֶׁךְ
לֹא אִכְפַּת לִי שֶׁאֲנִי כְּבָר גְדוֹלָה. בַּלַיְלָה תַשְׁאִירוּ אוֹר קָטָן בַּחֶדֶר שֶׁלִי וְדַי.[
מַכַּת בְּכוֹרוֹת
אָח גָדוֹל אוֹ אָחוֹת גְדוֹלָה:
כְּשֶׁזֶה טוֹב – זֶה פָּשׁוּט אַדִיר. כְּשֶׁזֶה רַע – זוֹ מַמָשׁ מַכָּה.
(וְזֶה נָכוֹן גַם לְגַבֵּי אַחִים קְטַנִים).
תוֹשָׁבֵי אָלַסְקָה לֹא יָדְעוּ מַהוּ אוֹר-יוֹם. הַשָׁמַיִם הָיוּ תְלוּיִים מֵעֲלֵיהֶם תָמִיד כְּמוֹ קְטִיפָה שְׁחוֹרָה, כָּךְ שֶׁאִישׁ לֹא יָדַע מָתַי יוֹם וּמָתַי לַיְלָה, מָתַי צָרִיךְ לָצֵאת לָעֲבוֹדָה וּמָתַי לִשְׁכַּב לִישֹׁן. בְּכָל רַחֲבֵי אֶרֶץ אָלַסְקָה, הָיָה הָעוֹרֵב הַיְצוּר הַיָחִיד שֶׁיָדַע אוֹר-יוֹם מַהוּ. כֵּיוָן שֶׁהִרְחִיק לִנְדֹד, בִּקֵר בַּאֲרָצוֹת רְחוֹקוֹת וְשָׁם רָאָה אֶת אוֹר-הַיוֹם.
בָּא הָעוֹרֵב אֶל אַנְשֵׁי אָלַסְקָה, הָאֶסְקִימוֹאִים, וְאָמַר לָהֶם: “אִם הָיָה לָכֶם אוֹר-יוֹם, יְכָלְתֶם לִרְאוֹת לְמֵרָחוֹק וְלֹא הֲיִיתֶם צְרִיכִים לְהִשְׁתַמֵשׁ כָּל הַזְמַן בִּמְנוֹרוֹת הַמוּאָרוֹת בְּשֻׁמָן כֶּלֶב יָם שֶׁרֵיחוֹ אָיֹם כָּל כָּךְ. הֲיִיתֶם יְכוֹלִים גַם לָלֶכֶת עַל הַקֶרַח בְּבִטָחוֹן רַב יוֹתֵר.”
“נָכוֹן,” אָמְרוּ הָאֲנָשִׁים, “הָעוֹרֵב צוֹדֵק. אֲנַחְנוּ זְקוּקִים לְאוֹר-יוֹם, וּמֵאַחַר שֶׁאַתָה חָכָם כָּל כָּךְ בְּוַדַאי תוּכַל לְהַשִׂיג לָנוּ מְעַט מִמֶנוּ.”
“בְּסֵדֶר,” אָמַר הָעוֹרֵב, “אֲנַסֶה לַעֲשׂוֹת מָה שֶׁאַתֶם מְבַקְשִׁים וּלְהַשִׂיג לָכֶם אוֹר-יוֹם, אֲבָל עֲלֵיכֶם לָדַעַת כִּי אֲנִי יָכוֹל לָשֵׂאת רַק כַּמוּת קְטַנָה מִמֶנוּ.”
הָאֶסְקִימוֹאִים הִבְטִיחוּ לוֹ שֶׁיִסְתַפְּקוּ בְּכָל כַּמוּת אוֹר שֶׁיַצְלִיחַ לְהָבִיא וְאָמְרוּ לוֹ: “מוּטָב כַּמוּת קְטַנָה שֶׁל אוֹר מֵאֲשֶׁר חֹשֶׁךְ מֻחְלָט.”
בֹּקֶר אֶחָד, חָשׁוּךְ וְאָפֵל, יָצָא הָעוֹרֵב לְמַסְעוֹתָיו. הוּא עָף דָרוֹמָה, לַמְקוֹמוֹת שֶׁבָּהֶם זוֹרַחַת הַשֶׁמֶשׁ. אַחֲרֵי דֶרֶךְ אֲרֻכָּה וּמַתִישָׁה, רָאָה סוֹף-סוֹף מְעַט אוֹר-יוֹם בּוֹקֵעַ מֵחַלוֹנוֹ שֶׁל אֹהֶל גָדוֹל בְּמַחֲנֶה שֶׁל אִינְדְיָאנִים לְיַד יַעַר גָדוֹל.
הָעוֹרֵב הָיָה עָיֵף מְאֹד. הוּא עָמַד לָנוּחַ עַל עָנָף שֶׁל עֵץ, לֹא רָחוֹק מֵהָאֹהֶל, וְהִתְבּוֹנֵן בְּשֶׁקֶט. הָיָה זֶה הָאֹהֶל שֶׁל מַנְהִיג הָאִינְדְיָאנִים וּמִשְׁפַּחְתוֹ, וְאָמְנָם, אַחֲרֵי זְמַן לֹא רַב הוּסַט פֶּתַח הָאֹהֶל וּמִמֶנוּ יָצְאָה בִּתוֹ שֶׁל הַמַנְהִיג וּבְיָדֶיהָ מֵימִיַת עוֹר. הִיא פָּנְתָה אֶל הַנַחַל כְּדֵי לְמַלֵא מַיִם בַּמֵימִיָה. הָעוֹרֵב נִצֵל אֶת הַהִזְדַמְנוּת, הָפַךְ לְגַרְגִיר אָבָק קָטָן וְנָחַת עַל לְבוּשׁ הַפַּרְוָה שֶׁל הָאִינְדְיָאנִית הַצְעִירָה וְכָךְ חָזַר אִתָה אֶל הָאֹהֶל.
בְּתוֹךְ הָאֹהֶל רָאָה תִינוֹק אִינְדְיָאנִי מְשַׂחֵק עַל הָרִצְפָּה בָּאוֹר הַבָּהִיר שֶׁל הַיוֹם. הָעוֹרֵב, בִּדְמוּתוֹ כְּגַרְגִיר אָבָק, קָפַץ מֵעַל בֶּגֶד הַפַּרְוָה שֶׁל הַנַעֲרָה וְנִכְנַס לְתוֹךְ אָזְנוֹ שֶׁל הַיֶלֶד, שָׁם דִגְדֵג אוֹתוֹ וְהֵצִיק לוֹ עַד שֶׁהַיֶלֶד פָּרַץ בְּבֶכִי.
“מָה אַתָה רוֹצֶה, יַלְדִי?” שָׁאַל הַמַנְהִיג, שֶׁהָיָה אָב טוֹב וּמָסוּר. גַרְגִיר הָאָבָק לָחַשׁ מַשֶׁהוּ עַל אָזְנוֹ שֶׁל הַיֶלֶד הַקָטָן, וְהוּא בִּקֵשׁ
עוֹד אוֹר-יוֹם כְּדֵי לְשַׂחֵק בּוֹ.
“תְנִי לוֹ כַּדוּר קָטָן שֶׁל אוֹר-יוֹם כְּדֵי שֶׁיוּכַל לְשַׂחֵק בּוֹ,” צִוָה הַמַנְהִיג עַל בִּתוֹ הַבְּכִירָה.
הַנַעֲרָה פָּתְחָה קֻפְסָה וְהוֹצִיאָה מִתוֹכָה מְעַט אוֹר-יוֹם. הִיא גִלְגְלָה אוֹתוֹ לְכַדוּר נוֹצֵץ וְנָתְנָה אוֹתוֹ לַתִינוֹק. זוֹ הָיְתָה בְּדִיוּק כַּמוּת הָאוֹר שֶׁהָעוֹרֵב הָיָה יָכוֹל לָשֵׂאת אִם רַק יַצְלִיחַ לֶאֱחֹז בּוֹ. הָעוֹרֵב הָיָה חָכָם מְאֹד וּמָצָא פִּתְרוֹן. הוּא לָחַשׁ לְאָזְנוֹ שֶׁל הַיֶלֶד: “בַּקֵשׁ שֶׁיִקְשְׁרוּ שְׂרוֹךְ אֶל כַּדוּר-הָאוֹר.”
הַיֶלֶד שָׁמַע וּבִקֵשׁ אֶת מָה שֶׁלָחַשׁ לוֹ הָעוֹרֵב. אֲחוֹתוֹ קָשְׁרָה אֶת כַּדוּר-הָאוֹר בִּשְׂרוֹךְ וְהַיֶלֶד נֶהֱנָה מְאֹד מֵהַמִשְׂחָק. הוּא מָשַׁךְ בָּרְצוּעָה וְגִלְגֵל אֶת כַּדוּר-הָאוֹר. זֶה הָיָה מִשְׂחָק מְעַנְיֵן.
כַּעֲבֹר זְמַן קָצָר יָצְאוּ הַמַנְהִיג וּבִתוֹ מֵהָאֹהֶל וְהִשְׁאִירוּ אֶת יְרִיעַת הַכְּנִיסָה פְּתוּחָה. זוֹ הָיְתָה הַהִזְדַמְנוּת שֶׁל הָעוֹרֵב. הוּא קָפַץ הַחוּצָה מֵאָזְנוֹ שֶׁל הַיֶלֶד בִּדְמוּתוֹ כְּגַרְגִיר אָבָק וְהָפַךְ אֶת עַצְמוֹ שׁוּב לְעוֹרֵב. וְאָז חָטַף אֶת הַשְׂרוֹךְ מִידֵי הַיֶלֶד הַקָטָן, זִנֵק מִבַּעַד לְפֶתַח הָאֹהֶל וְהִמְרִיא לַשָׁמַיִם כְּשֶׁאוֹר-הַיוֹם הַקָשׁוּר בִּשְׂרוֹךְ מִשְׁתַלְשֵׁל מִפִּיו.
הָעוֹרֵב עָף וְעָף לְכִוּוּן אָלַסְקָה. הוּא עָבַר מֶרְחָק גָדוֹל וְהִשְׁגִיחַ עַל כַּדוּר-הָאוֹר שֶׁבְּפִיו. כְּשֶׁהִגִיעַ לַצָפוֹן הֶחָשׁוּךְ, הִתִיז כַּדוּר-הָאוֹר
אֶת נִיצוֹצוֹתָיו וְהֵאִיר אֶת הַקֶרַח בְּאוֹר בָּהִיר.
יָצְאוּ הַתוֹשָׁבִים מִבָּתֵיהֶם בְּהִשְׁתָאוּת. הָעוֹלָם סְבִיבָם הָיָה מוּאָר וְיָפֶה. הֵם נֶהֱנוּ מֵהַמַתָנָה הַמֻפְלָאָה שֶׁהֵבִיא לָהֶם הָעוֹרֵב, רָקְדוּ וְשָׁרוּ שָׁעוֹת אֲרֻכּוֹת. כַּדוּר-הָאוֹר שֶׁהֵבִיא הָעוֹרֵב הִסְפִּיק לְכַמָה חֳדָשִׁים. כָּל הַיוֹם וְכָל הַלַיְלָה הֵאִיר כַּדוּר-הָאוֹר עַל מִשְׂחֲקֵיהֶם וַעֲבוֹדָתָם שֶׁל הָאֶסְקִימוֹאִים הַמְאֻשָׁרִים. אֲבָל לְאַחַר מִסְפַּר חֳדָשִׁים נִגְמַר הָאוֹר שֶׁבַּכַּדוּר וְשׁוּב הֵחֵל לְהִשְׂתָרֵר חֹשֶׁךְ עַל פְּנֵי הָאָרֶץ.
הַתוֹשָׁבִים הִתְחַנְנוּ בִּפְנֵי הָעוֹרֵב שֶׁיֵצֵא שׁוּב אֶל מַסְעוֹתָיו וְיָבִיא לָהֶם עוֹד כַּדוּר-אוֹר קָטָן. הַחֹשֶׁךְ כְּבָר הִשְׁתַלֵט עַל הָאָרֶץ בְּכָל שְׁעוֹת הַיוֹם וְהַלַיְלָה.
וְהָעוֹרֵב הִסְכִּים לָצֵאת דָרוֹמָה לְהָבִיא אִתוֹ מְעַט אוֹר-יוֹם, כְּדֵי שֶׁיַסְפִּיק לְכַמָה חֳדָשִׁים שֶׁל מִשְׂחָקִים וְשֶׁל עֲבוֹדָה.
לָכֵן שׂוֹרֵר בְּאַרְצוֹת הַצָפוֹן חֹשֶׁךְ מֻחְלָט בְּחָדְשֵׁי הַחֹרֶף. בְּכָל שָׁנָה הַתוֹשָׁבִים מְחַכִּים לָעוֹרֵב שֶׁיָבִיא אִתוֹ אֶת מַתְנַת הָאוֹר, וּבָאָבִיב מַגִיעַ הָעוֹרֵב עִם כַּדוּר-אוֹר חָדָשׁ, וְכֻלָם נֶהֱנִים מֵהָאוֹר בְּכָל שְׁעוֹת הַיוֹם וְהַלַיְלָה. וְאָז נִגְמָר כַּדוּר-הָאוֹר הַקָטָן וְהָעוֹרֵב צָרִיךְ לָצֵאת שׁוּב לְמַסָעוֹ כְּדֵי לְהָבִיא כַּדוּר-אוֹר חָדָשׁ וְחוֹזֵר חֲלִילָה.
בְּיָם שֶׁל עֲשָׂבִים, מְכֻסֶה בְּטַל מִשָׁמַיִם,  שׁוֹכֵב לוֹ נַעַר וְרוֹעֶה אֶת עֵדֶר הַצֹאן שֶׁל אָבִיו. כֻּלָם קוֹרְאִים לוֹ יַאשֶׁק. אֶת שְׁמוֹ הַמָלֵא הוּא עַצְמוֹ אֵינוֹ יוֹדֵעַ. כֻּלָם יוֹדְעִים שֶׁהוּא אִכָּר.  בּוּר.  אָבִיו,  יִצְחָק הַחַלְבָּן,  כְּבָר הִתְיָאֵשׁ מִמֶנוּ.  אֲבָל בְּכָל זֹאת נִסָה לְהָבִיא אֵלָיו מְלַמֵד מֵהָעִיר.  הַמְלַמֵד נִסָה לְלַמֵד אֶת יַאשֶׁק לִקְרֹא. הַרְבֵּה פְּעָמִים חָזַר אִתוֹ עַל כָּל מִלָה וּמִלָה.  וְהוּא,  יַאשֶׁק,  הָאוֹתִיוֹת פּוֹרְחוֹת מִמֶנוּ כְּאִלוּ אֵינָן נוֹגְעוֹת לוֹ.
– אִי אֶפְשָׁר לְלַמֵד חֲמוֹר – אוֹמֵר הַמְלַמֵד וּמֵנִיד בְּרֹאשׁוֹ,  וְאִמוֹ שֶׁל יַאשֶׁק מִתְבּוֹנֶנֶת בִּבְנָה וְנֶאֱנַחַת. הוֹרָיו אֲפִלוּ אֵינָם מַכְרִיחִים אוֹתוֹ לָקַחַת סִדוּר וּלְהִתְפַּלֵל.
לְהִתְפַּלֵל?  הוּא?  יַאשֶׁק יִתְפַּלֵל?  מָה לוֹ וְלֶאֱלֹהִים?  חֶרְפָּה לְבוֹרֵא עוֹלָם שֶׁיַאשֶׁק יִתְפַּלֵל לְפָנָיו. וּבְכָל זֹאת מֵבִין יַאשֶׁק אֶת הָאֱלֹהִים וּמַרְגִישׁ אוֹתוֹ בְּלִבּוֹ. הוּא רוֹאֶה אֶת אֱלֹהִים בְּכָל מָקוֹם,  בְּכָל אֲשֶׁר יִפְנֶה.  הוּא רוֹאֶה אוֹתוֹ כְּנַחַל הַזוֹרֵם וּמְסַפֵּר אֶת סוֹדוֹתָיו לָעֵשֶׂב הַצוֹמֵחַ עַל גְדוֹתָיו.
וּכְשֶׁהוּא רוֹאֶה עָנָן בַּשָׁמַיִם,  הוּא מַרְגִישׁ,  הוּא מִתְאַוֶה לְאֵיזֶה דָבָר,  מִתְגַעְגֵעַ…  כַּאֲשֶׁר עַנְנֵי גֶשֶׁם מוֹפִיעִים בַּשָׁמַיִם,  הָרַעַם רוֹעֵם וְהַבָּרָק מִתְלַקֵחַ כְּמוֹ אֵש… כַּאֲשֶׁר יוֹרֵד גֶשֶׁם אוֹ עֲלָטָה מְכַסָה אֶת הַכְּפָר… אָז הוּא מַרְגִישׁ בְּלִבּוֹ אֶת הָאֱלֹהִים…  לֹא בַּשָׁמַיִם הוּא יוֹשֵׁב.  יַאשֶׁק לֹא צָרִיךְ לְהָרִים רֹאשׁוֹ לְמַעְלָה כְּדֵי לִרְאוֹת אוֹתוֹ.
לֹא,  לְיַאשֶׁק נִרְאֶה שֶׁאֱלֹהִים גָר בְּאֶרֶץ רְחוֹקָה,  בְּעִיר גְדוֹלָה, וּסְבִיבוֹ שָׂרִים גְדוֹלִים וְכֻלָם עֲבָדִים שֶׁלוֹ כְּמוֹ הָעֲבָדִים שֶׁיֵשׁ לְרֹאשׁ הַכְּפָר שֶׁל יַאשֶׁק.
וְאֵיךְ יָכוֹל יַאשֶׁק עַצְמוֹ לְהִתְקָרֵב לֶאֱלֹהִים? אֲפִלוּ רוֹעֵה הַצֹאן שֶׁל אֱלֹהִים – חוֹשֵׁב יַאשֶׁק בְּלִבּוֹ- צָרִיךְ לִהְיוֹת אָדוֹן גָדוֹל מְאֹד.
וּמִי יוֹדֵעַ אִם אֲפִלוּ רֹאשׁ הַכְּפָר שֶׁלוֹ יוּכַל לִהְיוֹת נַהַג הַמֶרְכָּבָה שֶׁל אֱלֹהִים?
וְאֵיךְ יִתְנוּ לוֹ,  לְיַאשֶׁק,  לָגֶשֶׁת אֵלָיו?
אֲבָל לִפְעָמִים,  כַּאֲשֶׁר פְּנֵי הַשָׁמַיִם מִלְמַעְלָה טְהוֹרִים וּבְהִירִים וְחוֹלְמִים בִּמְנוּחָה בִּצְעִיף תְכֵלֶת, וְהָעֲשָׂבִים צוֹמְחִים מִתַחְתָם בִּדְמָמָה,  וְהַצְמָחִים מַעֲמִיקִים שֹׁרֶשׁ בָּאֲדָמָה וּמַבִּיטִים בִּשְׁתִיקָה לְמַעְלָה,  וּמִמוּל עוֹמֵד הַיַעַר כְּמוֹ זָקָן יָרֹק שֶׁל הַכְּפָר וּמִישֶׁהוּ הוֹלֵךְ בַּדֶרֶךְ מֵרָחוֹק, וְהַשָׁמַיִם מִלְמַעְלָה יוֹרְדִים לְאַט-לְאַט עַד שֶׁכִּמְעַט מַגִיעִים אֶל הָאָרֶץ,  וְיַאשֶׁק יוֹשֵׁב לוֹ וּמַבִּיט – אָז נִדְמֶה לוֹ שֶׁאֱלֹהִים עָזַב לְרֶגַע אֶת כְּבוֹד הַמְלָכִים וְהִגִיעַ לְבַדוֹ אֶל הַשָׂדֶה,  הִשְׂתָרֵעַ עַל הָאָרֶץ לְצִדוֹ שֶׁל יַאשֶׁק וְיוֹשֵׁב לוֹ וּמְחַכֶּה…
וְיַאשֶׁק רוֹצֶה לְהוֹדוֹת וּלְהַלֵל אֶת ה' עַל כָּל אֲשֶׁר פֹּה מִסָבִיב. וְלִפְעָמִים הוּא רוֹצֶה לָלֶכֶת וְלָלֶכֶת עַד אֲשֶׁר יַגִיעַ לְשָׁם, אֶל הָעִיר הַגְדוֹלָה,  אֶל מְקוֹם מוֹשָׁבוֹ שֶׁל הָאֱלֹהִים, אֶל הֵיכָלוֹ.
– אָז אֶגַשׁ וַאֲנַשֵׁק אֶת הָאֱלֹהִים – הוּא חוֹשֵׁב בְּלִבּוֹ.
וְתֵכֶף הוּא נֶאֱנָח:  הַאִם יִתְנוּ לִי לָגֶשֶׁת אֵלָיו?
אוּלַי יוּכַל לְהַגִיעַ אֶל הָאַרְמוֹן – הוּא אוֹמֵר בְּלִבּוֹ – אֲבָל עוֹמְדִים שָׁם שׁוֹמְרִים,  אֲנָשִׁים גְבוֹהִים לְבוּשִׁים בִּבְגָדִים מְפֹאָרִים,  וְהֵם יְגָרְשׁוּ אוֹתוֹ מִשָׁם…
וּמִיָד הוּא מִתְחָרֵט כִּי אֵינֶנוּ צָרִיךְ לָלֶכֶת,  כִּי אֱלֹהִים נִמְצָא פֹּה, בַּשָׂדֶה הָרָחָב,  וְהַשׁוֹמְרִים הַגְבוֹהִים שׁוֹמְרִים רַק עַל אַרְמוֹן רֵיק.
"אֵל מֶלֶךְ נֶאֱמָן"  מְלַמֵד אוֹתוֹ הָרַבִּי מִתוֹךְ סִדוּר הַתְפִלָה. וְהַמִלִים "אֵל מֶלֶךְ נֶאֱמָן"  נִרְאוֹת לוֹ כְּמוֹ לַחַשׁ,  כְּמוֹ סִיסְמָה לְהַגִיד לַשׁוֹמְרִים כְּדֵי שֶׁיִתְנוּ לוֹ לְהִכָּנֵס לְהֵיכַל הָאֱלֹהִים.
אֲבָל יֵשׁ לוֹ מִין תְפִלָה אַחֶרֶת אֶל הָאֱלֹהִים,  תְפִלָה בְּלִי מִלִים. תְפִלָה הַצוֹמַחַת מִקִרְבּוֹ וּמְמַלֵאת אֶת לִבּוֹ וְהִיא מִתְפָּרֶצֶת מִשָׁם הַחוּצָה בִּשְׁרִיקָה…
כְּשֶׁהוּא רוֹצֶה לְהִתְפַּלֵל הוּא מְקָרֵב שְׁתֵי אֶצְבָּעוֹת אֶל פִּיו, מְנַפֵּח אֶת שְׂפָתָיו וְנוֹשֵׁף – וּתְפִלָתוֹ מַשְׁמִיעָה קוֹל הֵד בְּכָל הַיַעַר…
וֶאֱלֹהִים מֵבִין אוֹתוֹ,  מֵבִין הֵיטֵב אֶת תְפִלָתוֹ. וְהוּא שׁוֹרֵק כָּךְ רַק בְּשָׁעָה שֶׁהוּא רוֹצֶה לִשְׁרֹק אֶל הָאֱלֹהִים, כְּשֶׁהוּא מַרְגִישׁ צרֶֹךְ בִּשְׁרִיקָה.
וֶאֱלֹהִים,  כָּךְ נִדְמֶה לוֹ,  פָּשַׁט אֶת בְּגָדָיו וְהוּא מִשְׂתָרֵעַ עַכְשָׁו עַל כָּל מֶרְחֲבֵי הַשָׂדֶה וְשׁוֹמֵעַ אֶת שְׁרִיקָתוֹ וְנֶהֱנֶה מִמֶנָה וְשָׂמֵחַ בָּה.
לְיַאשֶׁק כְּבָר מָלְאוּ שְׁלוֹשׁ-עֶשְׂרֵה שָׁנָה וְהוּא לֹא יָכוֹל לִקְרֹא "שְׁמַע"  וְרֹאשׁ הַשָׁנָה מִתְקָרֵב וּבָא. וְהָרַבִּי מְנַסֶה לְלַמֵד אוֹתוֹ כְּדֵי שֶׁלְפָחוֹת יֵדַע אֶת "שְׁמַע"  בְּרֹאשׁ הַשָׁנָה וְיוּכְלוּ לָקַחַת אוֹתוֹ הָעִירָה.
וְלִכְבוֹד הַחַג קָנוּ לוֹ,  לְיַאשֶׁק, חֲלִיפַת בְּגָדִים חֲדָשָׁה,  נַעֲלַיִם וְכוֹבַע חָדָשׁ… לְפָחוֹת שֶׁיִקְרָא אֶת "שְׁמַע"…
בְּבֵית הַכְּנֶסֶת עוֹלֶה קוֹל בְּכִי חָנוּק מֵעֶזְרַת הַנָשִׁים,  וְיַאשֶׁק, לָבוּשׁ בִּבְגָדָיו הַחֲדָשִׁים,  עוֹמֵד וְשַׂעֲרוֹתָיו נוֹפְלוֹת מִתַחַת לְכוֹבָעוֹ עַל פָּנָיו.  פִּתְאֹם הוּא עוֹזֵב אֶת מְקוֹמוֹ וּפוֹרֵץ לוֹ דֶרֶךְ וּמִתְקָרֵב אֶל אֲרוֹן הַקֹדֶשׁ וְעוֹמֵד לְיַד הַחַזָן.  הַסִדוּר אֲשֶׁר נָתַן לוֹ אָבִיו כְּדֵי שֶׁיַחְשְׁבוּ שֶׁהוּא מִתְפַּלֵל מִמֶנוּ נוֹפֵל מִיָדָיו וְהוּא עוֹמֵד בְּעֵינַיִם פְּעוּרוֹת וּמַבִּיט.  נְעָרִים שׁוֹבָבִים רוֹאִים אֶת יַאשֶׁק,  רוֹמְזִים אֶחָד לַשֵׁנִי, מַצְבִּיעִים עָלָיו, צוֹחֲקִים, וְאֶחָד מֵהֶם נִגָשׁ אֵלָיו וְסוֹטֵר בְּאֶצְבָּעוֹ עַל אַפּוֹ שֶׁל יַאשֶׁק.  וְיַאשֶׁק אֵינוֹ שׁוֹמֵעַ,  אֵינוֹ מַרְגִישׁ. הוּא עוֹמֵד וּמַבִּיט עַל הַחַזָן,  עַל הַמִתְפַּלְלִים הַבּוֹכִים.  הִנֵה לְפָנָיו הַפָּרֹכֶת הַמְכַסָה אֶת אֲרוֹן הַקֹדֶשׁ וְעָלֶיהָ כָּתוּב בְּאוֹתִיוֹת זָהָב "קֹדֶשׁ לְה".
-אֱלֹהִים בְּוַדַאי שָׁם מֵאֲחוֹרֵי הַפָּרֹכֶת – הוּא חוֹשֵׁב בְּלִבּוֹ.
אִמוֹ מַבִּיטָה עָלָיו מֵעֶזְרַת הַנָשִׁים. הִיא רוֹאָה אוֹתוֹ עוֹמֵד וְלוֹטֵשׁ עֵינַיִם מִסָבִיב,  וְהַסִדוּר נוֹפֵל מִיָדָיו,  וְהִיא נֶאֱנַחַת וְאוֹמֶרֶת בְּלִבָּה: "אִכָּר,  בּוּר גָמוּר!"
וְאָבִיו רוֹאֶה אוֹתוֹ מִתַחַת לְטַלִיתוֹ וְנֶאֱנָח מָרָה: "רִבּוֹנוֹ שֶׁל עוֹלָם! זְכרֹ גַם יְלָדִים כְּמוֹ יַאשֶׁק!"
וְיַאשֶׁק עוֹמֵד וּמִתְבּוֹנֵן. כֻּלָם בּוֹכִים,  כֻּלָם מִתְפַּלְלִים,  כֻּלָם קוֹרְאִים לֶאֱלֹהִים בְּחָזְקָה וְגַם הוּא רוֹצֶה לַעֲשׂוֹת כְּמוֹהֶם.  גַם הוּא רוֹצֶה לְהִתְפַּלֵל.  גַם הוּא רוֹצֶה – לֹא לִבְכּוֹת,  לֹא לִצְעֹק, אֲבָל לְהוֹדוֹת וּלְהַלֵל אֶת ה' הוּא רוֹצֶה!  עַל הַכֹּל הוּא רוֹצֶה לְהוֹדוֹת!  הוּא חוֹטֵף אֶת הַסִדוּר,  פּוֹתֵחַ אוֹתוֹ בַּמָקוֹם הַמְסֻמָן לוֹ,  בִּ"קְרִיאַת שְׁמַע",  וּמַתְחִיל לוֹמַר אֶת הַמִלִים.
"אֵ-ל מֶ-לֶ-ךְ נֶ-אֱ-מָ-ן…"
אֲבָל הַתְפִלָה הַזֹאת אֵינָה מְלַבֶּבֶת אוֹתוֹ.  הוּא לֹא מֵבִין אוֹתָה.  זֶה רַק לַחַשׁ,  לַחַשׁ יָבֵשׁ…
הוּא רוֹצֶה לְהוֹדוֹת וּלְהַלֵל בֶּאֱמוּנָה,  מֵעֹמֶק לִבּוֹ – – –
הוּא פּוֹחֵד מֵהָאֲנָשִׁים הַמִתְפַּלְלִים,  מֵהַקָהָל הַגָדוֹל הַמִתְפַּלֵל בְּאֹפֶן אַחֵר.  אֲבָל הוּא לֹא יָכוֹל לְהִתְאַפֵּק-  ה'  הוּא גָבוֹהַ מֵעַל כֻּלָם!  הוּא מֻכְרָח!
וְהוּא מְקָרֵב אֶת אֶצְבְּעוֹתָיו אֶל פִּיו – – –
וּשְׁרִיקָה חַדָה עוֹבֶרֶת עַל פְּנֵי בֵּית הַכְּנֶסֶת הַבּוֹכֶה.
כָּל קְהַל הַמִתְפַּלְלִים נִבְהָל. מִי הוּא זֶה?  מָה זֶה?  מִי שׁוֹרֵק בְּמָקוֹם קָדוֹשׁ? אָבִיו הִתְקָרֵב אֵלָיו כְּדֵי לִתְפֹּס בְּצַוָארוֹ,  כֻּלָם הִקִיפוּ אוֹתוֹ כְּדֵי לְהַכּוֹתוֹ. פִּתְאֹם פּוֹנֶה הָרַב הַקָדוֹשׁ מֵאֲרוֹן הַקֹדֶשׁ אֶל הַקָהָל וְשׁוֹאֵל "אֵיפֹה הַצַדִיק אֲשֶׁר נָקַב וְחָדַר מִבַּעַד לְעַנְנֵי הָעוֹפֶרֶת עַד הַשָׁמַיִם וּפָרַץ דֶרֶךְ לִתְפִלוֹתֵינוּ לַעֲברֹ שָׁמָה?"
אֲבָל הַצַדִיק כְּבָר לֹא הָיָה בְּבֵית הַכְּנֶסֶת.  הוּא בָּרַח מִשָׁם,  חָלַץ אֶת נַעֲלָיו,  שָׂם אוֹתָן עַל שִׁכְמוֹ וְהוּא צוֹעֵד בַּדֶרֶךְ אֶל הַכְּפָר…
בִּי אֱלִיעֶזֶר וְרַבִּי יְהוֹשֻׁעַ וְרַבִּי עֲקִיבָא יָצְאוּ לְעִיר אַחַת כְּדֵי לֶאֱסֹף צְדָקָה בִּשְׁבִיל חֲכָמִים עֲנִיִים. וּבְאוֹתָה עִיר גָרוּ אַבָּא יוּדָן וְאִשְׁתוֹ. אוֹתוֹ אַבָּא יוּדָן הָיָה עָשִׁיר גָדוֹל בֶּעָבָר וְנָהַג לָתֵת כֶּסֶף רַב לִצְדָקָה, אֲבָל בָּאוּ עָלָיו זְמַנִים רָעִים וְכַסְפּוֹ הָלַךְ וְהִתְמַעֵט עַד שֶׁלֹא נִשְׁאַר לוֹ אֶלָא שָׂדֶה אֶחָד וְיָחִיד.
יוֹם אֶחָד יָרַד אַבָּא יוּדָן לַשׁוּק וְשָׁם רָאָה אֶת שְׁלשֶׁת הַחֲכָמִים אוֹסְפִים כֶּסֶף לִצְדָקָה. הִצְטַעֵר כָּל כָּךְ אַבָּא יוּדָן עַל שֶׁאֵינוֹ יָכוֹל לִתְרֹם לִצְדָקָה, עַד שֶׁחָזַר הַבַּיְתָה בְּהֵחָבֵא וּפָנָיו אֲפרֹוֹת מִצַעַר. מִכֵּיוָן שֶׁלֹא רָצָה לִפְגשׁ אוֹתָם, נִשְׁאַר בְּבֵיתוֹ וְלֹא יָרַד לַשׁוּק בְּמֶשֶׁךְ יוֹמַיִם. בַּיוֹם הַשֵׁנִי שָׁאֲלָה אוֹתוֹ אִשְׁתוֹ: "מַדוּעַ אֵינְךָ הוֹלֵךְ לַשׁוּק? הֲלֹא אֲנַחְנוּ זְקוּקִים לְמִצְרָכִים."
סִפֵּר לָה אַבָּא יוּדָן שֶׁהוּא מִתְבַּיֵשׁ מִשׁוּם שֶׁאֵינוֹ יָכוֹל לָתֵת צְדָקָה וְלָכֵן הוּא נִשְׁאָר בַּבַּיִת. אָמְרָה לוֹ אִשְׁתוֹ הַצַדֶקֶת: "הֲרֵי נִשְׁאָר לָנוּ שָׂדֶה אֶחָד. מְכֹר חֵצִי מִמֶנוּ וְאֶת הַכֶּסֶף שֶׁתְקַבֵּל בַּעֲבוּר מַחֲצִית הַשָׂדֶה – תֵן צְדָקָה לַחֲכָמִים."
שָׂמַח אַבָּא יוּדָן לִשְׁמֹעַ אֶת דִבְרֵי אִשְׁתוֹ וְעָשָׂה כִּדְבָרֶיהָ. מָכַר חֲצִי שָׂדֶה וְקִבֵּל בַּעֲבוּרוֹ חֲמִשָׁה זְהוּבִים. אֶת הַכֶּסֶף נָתַן לַחֲכָמִים וְהֵם בֵּרְכוּ אוֹתוֹ: "שֶׂה' יְמַלֵא אֶת חֶסְרוֹנְךָ וְיַחְזִיר לְךָ כָּל מָה שֶׁנָתַתָ לִצְדָקָה."
יָמִים רַבִּים חָלְפוּ. הַחֲכָמִים הִמְשִׁיכוּ לְעִיר אַחֶרֶת וְאַבָּא יוּדָן יָצָא לַחֲרשׁ אֶת חֲצִי הַשָׂדֶה שֶׁנוֹתַר לוֹ. מִכֵּיוָן שֶׁנִשְׁאַר לוֹ שֶׁטַח קָטָן, חָרַשׁ אַבָּא יוּדָן אֶת הַשָׂדֶה חָרִישׁ עָמֹק וִיסוֹדִי. פִּתְאֹם נִתְקְעָה הַמַחְרֵשָׁה בְּסֶלַע גָדוֹל. אֲבָל כְּשֶׁנִסָה אַבָּא יוּדָן לִמְשֹׁךְ אוֹתָה בְּכֹחַ, נֶעֱקַר הַסֶלַע מִמְקוֹמוֹ וְנִפְעַר בּוֹר עָמֹק בָּאֲדָמָה. נָפְלָה פָּרָתוֹ שֶׁל אַבָּא יוּדָן לְתוֹךְ הַבּוֹר וְשָׁבְרָה אֶת רַגְלָה.
כַּמָה הִתְעַצֵב אַבָּא יוּדָן! עוֹד לֹא הִתְאוֹשֵׁשׁ מִצָרָה אַחַת, וּכְבָר נוֹפֶלֶת עָלָיו צָרָה נוֹסֶפֶת. עַכְשָׁו נִפְצְעָה פָּרָתוֹ שֶׁעוֹזֶרֶת לוֹ בַּעֲבוֹדַת הַשָׂדֶה, וְאֵיךְ יַחֲרשׁ בִּלְעָדֶיהָ?
אַךְ אַבָּא יוּדָן לֹא עָמַד וּבִכָּה אֶת מַר גוֹרָלוֹ. הוּא יָרַד לַבּוֹר כְּדֵי לְחַלֵץ אֶת פָּרָתוֹ הַפְּצוּעָה וְהִנֵה, בְּתוֹךְ הַבּוֹר, מָה הוּא רוֹאֶה? מַטְמוֹן מַבְרִיק מִתְנוֹצֵץ לְעֻמָתוֹ. הוּא הִתְקָרֵב וְגִלָה שֶׁמָצָא אַרְגָז מָלֵא בְּמַטְבְּעוֹת זָהָב.
שָׂמַח אַבָּא יוּדָן וּבֵרֵךְ אֶת ה' שֶׁעוֹשֶׂה הַכֹּל לְטוֹבָה. הִנֵה, נִשְׁבְּרָה לְפָרָתוֹ הָרֶגֶל, וְרַק בִּזְכוּת הַצָרָה הַזֹאת מָצָא אוֹצָר שֶׁהָפַךְ אוֹתוֹ וְאֶת מִשְׁפַּחְתוֹ לַעֲשִׁירִים יוֹתֵר מִכְּפִי שֶׁהָיוּ מִימֵיהֶם.
יָמִים טוֹבִים הִגִיעוּ. עֲסָקָיו שֶׁל אַבָּא יוּדָן שִׂגְשְׂגוּ. הוּא קָנָה שָׂדוֹת רַבִּים וּבַיִת נָאֶה, פָּרוֹת, עִזִים וּכְבָשִׂים, וְהוּא וּמִשְׁפַּחְתוֹ חָיוּ חַיֵי שֶׁפַע. וְהִנֵה, יוֹם אֶחָד חָזְרוּ לְאוֹתָה עִיר רַבִּי אֱלִיעֶזֶר, רַבִּי יְהוֹשֻׁעַ וְרַבִּי עֲקִיבָא וּפָגְשׁוּ אִישׁ בַּדֶרֶךְ.
"מָה שְׁלוֹם אַבָּא יוּדָן?" שָׁאֲלוּ אוֹתוֹ. "הַאִם תוּכַל לְהָבִיאֵנוּ אֵלָיו? הָיִינוּ רוֹצִים לִפְגשׁ אוֹתוֹ." אָמַר הָאִישׁ: "אַתֶם בֶּאֱמֶת מִתְכַּוְנִים לְאַבָּא יוּדָן? הוּא הֲרֵי עָשִׁיר וְנִכְבָּד כְּמוֹ הַמֶלֶךְ!"
שָׁמַע אַבָּא יוּדָן שֶׁהַחֲכָמִים חָזְרוּ לָעִיר, יָצָא לִקְרָאתָם וְהִזְמִינָם לְבֵיתוֹ הַיָפֶה. הוּא וְאִשְׁתוֹ נָתְנוּ לָהֶם אֶלֶף זְהוּבִים לִצְדָקָה וְהוֹדוּ לָהֶם עַל שֶׁבֵּרְכוּ אוֹתָם וְהִתְפַּלְלוּ בִּשְׁבִילָם, כִּי הֲרֵי בִּזְכוּת אוֹתָה תְפִלָה, בָּאוּ לָהֶם אוֹצָר גָדוֹל וּבְרָכָה גְדוֹלָה.
הָיֹה הָיָה מֶלֶךְ שֶׁהָיוּ לוֹ לֹא פָּחוֹת מִ 12- בָּנוֹת. כֻּלָן הָיוּ יָפוֹת וּמַקְסִימוֹת. כֻּלָן טוֹבוֹת וְצַיְתָנִיוֹת. הֵן יָשְׁנוּ בְּחֶדֶר גָדוֹל וּבוֹ 12 מִטוֹת, אַחַת לְיַד הַשְׁנִיָה.
כְּשֶׁהִגִיעַ הַלַיְלָה הָיָה הַמֶלֶךְ נוֹעֵל אֶת הַחֶדֶר בְּמַנְעוּל גָדוֹל וְכָבֵד, אֲבָל כְּשֶׁהָיָה מַגִיעַ בַּבֹּקֶר כְּדֵי לִפְתֹחַ אֶת הַדֶלֶת, תָמִיד הָיָה מוֹצֵא מִתַחַת לְמִטוֹת הַבָּנוֹת נַעֲלֵי רִקוּד בְּלוּיוֹת עִם חֹרִים בַּסֻלְיוֹת. בְּכָל יוֹם הָיוּ בְּנוֹת הַמֶלֶךְ מְקַבְּלוֹת
נַעֲלַיִם חֲדָשׁוֹת וּבְכָל בֹּקֶר הָיָה הַמֶלֶךְ מוֹצֵא אֶת הַנַעֲלַיִם שְׁחוּקוֹת וּקְרוּעוֹת.
וּבְכֵן, אֵלֶה הָיוּ הַרְבֵּה יוֹתֵר מִדַי נַעֲלַיִם, גַם בִּשְׁבִיל מֶלֶךְ גָדוֹל וְעָשִׁיר. הוּא גַם לֹא אָהַב אֶת הָרַעְיוֹן שֶׁבְּנוֹתָיו מַסְתִירוֹת מִמֶנוּ מַשֶׁהוּ וְלֹא מוּכָנוֹת לְגַלוֹת לוֹ מָה הֵן עוֹשׂוֹת בַּלֵילוֹת שֶׁגוֹרֵם לְנַעֲלֵיהֶן לְהֵרָאוֹת בְּלוּיוֹת כָּל כָּךְ.
לָכֵן הִכְרִיז בַּמַמְלָכָה שֶׁמִי שֶׁיְגַלֶה אֶת הַתַעֲלוּמָה וִיסַפֵּר לַמֶלֶךְ לְאָן הוֹלְכוֹת בְּנוֹתָיו בַּלַיְלָה, יוּכַל לָשֵׂאת אַחַת מֵהֶן לְאִשָׁה, וּבְבוֹא הַיוֹם לִהְיוֹת לְמֶלֶךְ בְּעַצְמוֹ.
בַּהַתְחָלָה חָשְׁבוּ הַגְבָרִים הַצְעִירִים בַּמַמְלָכָה שֶׁמְדֻבָּר בִּמְשִׂימָה קַלָה מֵאֵין כְּמוֹתָה. הָרִאשׁוֹן הָיָה בֶּן מֶלֶךְ שֶׁהִגִיעַ אֶל הָאַרְמוֹן.
הוּא הִתְקַבֵּל בְּכָבוֹד רַב וְהִצִיב אֶת מִטָתוֹ לְיַד פֶּתַח חַדְרָן שֶׁל הַנְסִיכוֹת. בְּאוֹתוֹ לַיְלָה לֹא סָגַר הַמֶלֶךְ אֶת הַחֶדֶר בְּמַנְעוּל וּבֶן הַמֶלֶךְ הָלַךְ לִישֹׁן, מְשֻׁכְנָע כִּי בָּרֶגַע שֶׁיְנַסוּ הַבָּנוֹת לָצֵאת מֵהַחֶדֶר, יִתְעוֹרֵר וְיַעֲקֹב אַחֲרֵיהֶן. אֲבָל בַּחֲצוֹת נֶעֶצְמוּ עֵינָיו מֵעַצְמָן וְלֹא נִפְקְחוּ שׁוּב עַד שֶׁעָלָה אוֹר הַבֹּקֶר.
“הַלַיְלָה הַבָּנוֹת לֹא יָצְאוּ מִמִטוֹתֵיהֶן,” הִבְטִיחַ הַגֶבֶר הַצָעִיר לַמֶלֶךְ שֶׁהִגִיעַ בַּבֹּקֶר כְּדֵי לִבְדֹק מָה אֵרַע בַּלַיְלָה. אֲבָל הַמֶלֶךְ בָּדַק מִתַחַת לַמִטוֹת וְשׁוּב מָצָא נַעֲלֵי רִקוּד בְּלוּיוֹת עִם חֹרִים בְּסוּלְיוֹתֵיהֶן. בֶּן הַמֶלֶךְ הַיָהִיר גֹרַשׁ מֵהָאַרְמוֹן בְּבֹשֶׁת פָּנִים וְגֶבֶר צָעִיר אַחֵר הִגִיעַ כְּדֵי לִבְדֹק אֶת תַעֲלוּמַת נַעֲלֵי הָרִקוּד. אֲבָל גַם הוּא נִרְדַם עִם רֶדֶת הַלַיְלָה וְגַם אָז מָצָא הַמֶלֶךְ נַעֲלַיִם קְרוּעוֹת מִתַחַת לְמִטוֹתֵיהֶן שֶׁל הַנְסִיכוֹת.
אַתֶם יְכוֹלִים לְתָאֵר לְעַצְמְכֶם שֶׁאַחֲרֵי כַּמָה פְּעָמִים שֶׁקָרָה אוֹתוֹ הַדָבָר בְּדִיוּק, הִתְמַעֵט מִסְפָּרָם שֶׁל הַגְבָרִים הַצְעִירִים שֶׁהִגִיעוּ אֶל הָאַרְמוֹן.
יוֹם אֶחָד הִגִיעַ אֶל הָעִיר חַיָל עָנִי שֶׁהִשְׁתַחְרֵר מֵהַצָבָא וּבְכִיסוֹ לֹא יוֹתֵר מִכַּמָה מַטְבְּעוֹת. בְּשַׁעֲרֵי הָעִיר פָּגַשׁ אִשָׁה זְקֵנָה שֶׁבִּקְשָׁה מִמֶנוּ נְדָבָה וְהוּא נָתַן לָה חֵצִי מֵהַכֶּסֶף שֶׁהָיָה לוֹ.
“לְאָן פָּנֶיךָ מוּעָדוֹת?” הִתְעַנְיְנָה הָאִשָׁה. “חָשַׁבְתִי לָגֶשֶׁת אֶל הָאַרְמוֹן וּלְבָרֵר סוֹף-סוֹף אֵיפֹה קוֹרְעוֹת בְּנוֹת הַמֶלֶךְ אֶת נַעֲלֵיהֶן וְאָז לִהְיוֹת לְמֶלֶךְ בְּעַצְמִי,” עָנָה הַחַיָל.
“זֶה לֹא קָשֶׁה בִּמְיֻחָד,” עָנְתָה לוֹ הַזְקֵנָה. “כָּל מָה שֶׁאַתָה צָרִיךְ לַעֲשׂוֹת זֶה לֹא לִשְׁתוֹת אֶת כּוֹס הַיַיִן שֶׁמְבִיאִים לְךָ בָּעֶרֶב וְאָז לְהַעֲמִיד פָּנִים שֶׁאַתָה שָׁקוּעַ בְּשֵׁנָה עֲמֻקָה.”
הַזְקֵנָה לֹא הִסְתַפְּקָה בָּעֵצָה וְנָתְנָה לַצָעִיר גְלִימָה צְנוּעָה לְמַרְאֶה. “זוֹ גְלִימָה שֶׁתַהֲפֹךְ אוֹתְךָ לְבִלְתִי נִרְאֶה. הִתְעַטֵף בָּה וְתוּכַל לַעֲקֹב אַחֲרֵי הַנְסִיכוֹת וּלְגַלוֹת לְאָן הֵן הוֹלְכוֹת בַּלַיְלָה בְּלִי שֶׁיִרְאוּ אוֹתְךָ.”
לָקַח הַחַיָל אֶת הַגְלִימָה בְּתוֹדָה וְהִגִיעַ אֶל הָאַרְמוֹן עִם חִיוּךְ עַל שְׂפָתָיו. כְּבָר מִזְמַן לֹא הִגִיעַ לָאַרְמוֹן בָּחוּר צָעִיר כְּדֵי לְגַלוֹת אֶת חִידַת הַנְסִיכוֹת וְלָכֵן הִתְקַבֵּל בְּכָבוֹד, הֻלְבַּשׁ בִּבְגָדִים יָפִים וְהֻגְשָׁה לוֹ אֲרוּחַת עֶרֶב דְשֵׁנָה. לִפְנֵי שְׁעַת הַשֵׁנָה הִגִיעָה אֵלָיו הַנְסִיכָה הַבְּכוֹרָה וְהִגִישָׁה לוֹ גְבִיעַ יַיִן. אֲבָל הוּא קָשַׁר עוֹד קֹדֶם סְפוֹג מִתַחַת לְסַנְטֵרוֹ. הוּא עָשָׂה עַצְמוֹ כְּשׁוֹתֶה, אַךְ לְמַעֲשֶׂה הַיַיִן נִסְפַּג כֻּלוֹ בַּסְפוֹג וּלְפִיו לֹא הִגִיעָה אַף טִפָּה. אַחֲרֵי כַּמָה שְׁנִיוֹת עָצַם אֶת עֵינָיו, וְלַמְרוֹת שֶׁהָיָה עֵר, הִשְׁמִיעַ נַחֲרוֹת כָּאֵלֶה שֶׁגַג הָאַרְמוֹן כִּמְעַט וְנִזְדַעְזַע.
בְּנוֹת הַמֶלֶךְ שָׁמְעוּ אֶת נַחֲרוֹתָיו הַכְּבֵדוֹת וְצָחֲקוּ. הֵן קָמוּ מִמִטוֹתֵיהֶן, הוֹצִיאוּ מֵהָאֲרוֹנוֹת שִׂמְלוֹת נֶשֶׁף מְפֹאָרוֹת וְהֵחֵלוּ לְהִתְלַבֵּשׁ, לְסַדֵר אֶת שְׂעָרָן וּלְאַפֵּר אֶת פְּנֵיהֶן בְּהִתְרַגְשׁוּת.
כְּשֶׁגָמְרוּ אֶת הֲכָנוֹתֵיהֶן, עָמְדוּ בַּחֲדַר הַשֵׁנָה הַגָדוֹל 12 נָשִׁים צְעִירוֹת וְיָפוֹת עַד כְּדֵי כָּךְ שֶׁהַבָּחוּר הִסְתַּנְוֵר כְּשֶׁפָּקַח אֶת עֵינָיו כְּדֵי לְהָצִיץ בָּהֶן. הֵן הִסְתַכְּלוּ עַל הַחַיָל הַצָעִיר וְהוּא מִהֵר לַעֲצֹם אֶת עֵינָיו וְלִנְחֹר.
הָאָחוֹת הַבְּכוֹרָה קְצָת הִצְטַעֲרָה עָלָיו, כִּי הוּא נִרְאָה לָה בָּחוּר טוֹב וְהָגוּן, אֲבָל אַחְיוֹתֶיהָ זֵרְזוּ אוֹתָה וְהִיא נִגְשָׁה לְמִטָתָה וְהִקִישָׁה עָלֶיהָ שָׁלוֹשׁ פְּעָמִים. מִיָד שָׁקְעָה הַמִטָה אֶל הָאֲדָמָה וְנִפְעַר פֶּתַח רָחָב שֶׁהַנְסִיכוֹת יִָרְדוּ בּוֹ בָּזוֹ אַחַר זוֹ. הַבָּחוּר חִכָּה עַד שֶׁתֵרֵד הָאַחֲרוֹנָה וְאָז הִתְעַטֵף בִּזְרִיזוּת בַּגְלִימָה שֶׁלוֹ וּמִהֵר לָרֶדֶת אַחֲרֶיהָ. בַּדֶרֶךְ לְמַטָה דָרַךְ בְּטָעוּת עַל שִׂמְלָתָה שֶׁל הָאָחוֹת הַצְעִירָה שֶׁקָרְאָה בְּבֶהָלָה: “מָה זֶה? מִי אוֹחֵז בַּשִׂמְלָה שֶׁלִי?” אֲבָל הַבְּכוֹרָה מִהֲרָה לְהַרְגִיעַ אוֹתָה שֶׁהַשִׂמְלָה וַדַאי נִתְפְּסָה בְּזִיז כָּלְשֶׁהוּ.
כַּאֲשֶׁר הִגִיעוּ לְמַטָה, רָאָה הַחַיָל שֶׁהֵם נִמְצָאִים בִּשְׂדֵרַת עֵצִים מַרְהִיבָה בְּיוֹפְיָה. כָּל עֲלֵי הָעֵצִים הָיוּ עֲשׂוּיִים מִכֶּסֶף טָהוֹר וְזָהֲרוּ בְּאֶלֶף נִיצוֹצוֹת.
הַחַיָל הֶחְלִיט לָקַחַת אִתוֹ הוֹכָחָה וְשָׁבַר עָנָף מֵאַחַד הָעֵצִים. שׁוּב קָפְצָה הָאָחוֹת הַצְעִירָה וְקָרְאָה: “שָׁמַעְתִי רַעַשׁ! אֲנִי בְּטוּחָה שֶׁמַשֶׁהוּ לֹא בְּסֵדֶר.”
וְשׁוּב הִרְגִיעָה אוֹתָה אֲחוֹתָה הַבְּכוֹרָה. “וַדַאי דָרַכְתְ עַל מַשֶׁהוּ,” אָמְרָה לָה וְזֵרְזָה אוֹתָה לְהַמְשִׁיךְ בַּדֶרֶךְ.
אַחַר כָּךְ הִגִיעוּ לִשְׂדֵרַת עֵצִים שֶׁעֲלֵיהֶם הָיוּ עֲשׂוּיִים מִזָהָב טָהוֹר. גַם מִשָׁם לָקַח הַחַיָל עָנָף לְהוֹכָחָה. מִשָׁם עָבְרוּ לִשְׂדֵרָה שְׁלִישִׁית וּבָה צָמְחוּ עֲצֵי יַהֲלוֹמִים. שׁוּב שָׁבַר הַבָּחוּר עָנָף. הָאָחוֹת הַצְעִירָה שָׁמְעָה אֶת הָרַעַשׁ וְנִבְהֲלָה, אֲבָל כְּבָר לֹא אָמְרָה דָבָר.
בְּסוֹפָה שֶׁל הַשְׂדֵרָה רָאָה הַחַיָל שֶׁהִגִיעוּ לַאֲגַם גָדוֹל וּבָאֲגַם עָגְנוּ 12 סִירוֹת קְטַנוֹת כְּשֶׁבְּכָל אַחַת מֵהֶן יוֹשֵׁב נָסִיךְ יְפֵה תֹאַר. הַנְסִיכוֹת נִכְנְסוּ לַסִירוֹת וְיָשְׁבוּ לְיַד הַנְסִיכִים שֶׁחִכּוּ לָהֶן. בִּתְחִלָה לֹא יָדַע הַחַיָל מָה לַעֲשׂוֹת, וְאָז הִתְגַנֵב בִּמְהִירוּת לְסִירָתָה שֶׁל הָאָחוֹת הַצְעִירָה. אָמְנָם אִי אֶפְשָׁר הָיָה לִרְאוֹת אוֹתוֹ, אֲבָל כְּשֶׁנִכְנַס, נָתַן לַסִירָה דְחִיפָה קַלָה.
“מָה זֶה?” הִתְפַּלְאָה הַנְסִיכָה. וְהַנָסִיךְ, שֶׁכְּבָר הֵחֵל לַחְתֹר, הִתְלוֹנֵן שֶׁהַיוֹם הַסִירָה כְּבֵדָה יוֹתֵר מֵהָרָגִיל.
מֵעֵבֶר לָאֲגַם נִגְלָה לְעֵינֵיהֶם אַרְמוֹן גָדוֹל וּמוּאָר. עוֹד מִמֶרְחָק שָׁמְעוּ אֶת הַמַנְגִינָה שֶׁעָלְתָה מִתוֹכוֹ. קוֹל חֲצוֹצְרוֹת וְתֻפִּים. הַנְסִיכִים וְהַנְסִיכוֹת יָצְאוּ מֵהַסִירוֹת וְנִכְנְסוּ לָאַרְמוֹן הַמְפֹאָר, שָׁם נִכְנְסוּ לְאוּלַם רִקוּדִים, וְכָל נָסִיךְ נָטַל אֶת יָדָה שֶׁל נְסִיכָתוֹ וְכֻלָם פָּתְחוּ בְּרִקוּדִים סוֹעֲרִים. נַעֲלֵיהֶן שֶׁל הַנְסִיכוֹת קִפְּצוּ וְחוֹלְלוּ, רָקְדוּ וְנָקְשׁוּ עַל רִצְפַּת הָאוּלָם, עַד שֶׁנִשְׁחֲקוּ הַסֻלְיוֹת וְשׁוּב נִרְאוּ בָּהֶן חֹרִים.
בְּשָׁלוֹשׁ לִפְנוֹת בֹּקֶר סִמְנָה הַנְסִיכָה הַבְּכוֹרָה לְאַחְיוֹתֶיהָ שֶׁהִגִיעַ הַזְמַן לַעֲזֹב. כֻּלָם הִגִיעוּ שׁוּב אֶל הָאֲגַם וְנִכְנְסוּ לַסִירוֹת. לְיַד הַגָדָה נִפְרְדוּ הַנְסִיכוֹת מֵהַנְסִיכִים וְהִבְטִיחוּ לָהֶם לִרְאוֹת אוֹתָם שׁוּב לְמָחֳרָת. כְּשֶׁהִגִיעוּ אֶל הַמַדְרֵגוֹת, הִזְדָרֵז הַחַיָל וְעָלָה הַפַּעַם רִאשׁוֹן. הוּא הִסְפִּיק לִשְׁכַּב בְּמִטָתוֹ וּלְהַתְחִיל לִנְחֹר בָּרֶגַע שֶׁעָלְתָה הַנְסִיכָה הָרִאשׁוֹנָה. הֵן פָּשְׁטוּ בַּעֲיֵפוּת אֶת שִׂמְלוֹת הַנֶשֶׁף וְהֶחְזִירוּ אוֹתָן לָאֲרוֹנוֹת הַגְדוֹלִים, וְאָז חָלְצוּ בַּאֲנָחָה אֶת נַעֲלֵי הָרִקוּד הַבְּלוּיוֹת וְהִנִיחוּ אוֹתָן מִתַחַת לְמִטוֹתֵיהֶן.
כְּשֶׁהִתְעוֹרֵר הַחַיָל בַּבֹּקֶר הֶחְלִיט שֶׁהוּא חַיָב לִרְאוֹת אֶת הַמַחֲזֶה הַמֻפְלָא עוֹד פַּעַם אַחַת וּבִקֵשׁ מֵהַמֶלֶךְ לְחַכּוֹת עוֹד יוֹם עַד שֶׁיְגַלֶה לוֹ אֶת סוֹד נַעֲלֵי הָרִקוּד שֶׁל הַנְסִיכוֹת. הַחַיָל עָקַב אַחֲרֵיהֶן וְהִצְטָרֵף לְנֶשֶׁף הָרִקוּדִים גַם בַּלַיְלָה הַשֵׁנִי וְגַם בַּלַיְלָה שֶׁאַחֲרָיו.
בַּלַיְלָה הַשְׁלִישִׁי הֵבִין שֶׁזוֹהִי הַפַּעַם הָאַחֲרוֹנָה וְלָכֵן לָקַח גַם גְבִיעַ יַיִן מִנֶשֶׁף הָרִקוּדִים כְּדֵי לְהָבִיא אֶל הַמֶלֶךְ כְּהוֹכָחָה.
בַּבֹּקֶר אָמַר לוֹ הַמֶלֶךְ שֶׁהַפַּעַם הוּא חַיָב לַעֲנוֹת עַל הַשְׁאֵלָה אוֹ לִהְיוֹת מְגֹרָשׁ מֵהָאַרְמוֹן לָנֶצַח: “הֵיכָן בִּלוּ בְּנוֹתַי בַּלַיְלָה וּמַדוּעַ נַעֲלֵיהֶן קְרוּעוֹת?”
אָז שָׁלַף הַחַיָל אֶת שְׁלוֹשֶׁת הָעֲנָפִים: עֲנַף הַכֶּסֶף, עֲנַף הַזָהָב וַעֲנַף הַיַהֲלוֹמִים. הוּא הוֹשִׁיט לַמֶלֶךְ גַם אֶת הַגָבִיעַ שֶׁלָקַח מֵאוּלַם הַנְשָׁפִים וְסִפֵּר לוֹ עַל הַמַסָע שֶׁעוֹשׂוֹת בְּנוֹתָיו מִדֵי לַיְלָה לְאַרְמוֹן תַת-קַרְקָעִי שֶׁבּוֹ מְחַכִּים לָהֶן 12 נְסִיכִים.
הַמֶלֶךְ שָׁלַח לִקְרֹא לִבְנוֹתָיו. הַנְסִיכוֹת הִקְשִׁיבוּ לְשִׂיחָתוֹ שֶׁל הַחַיָל עִם אֲבִיהֶן מֵאֲחוֹרֵי הַדֶלֶת וְהִגִיעוּ מַהֵר לְמַדַי. כְּשֶׁשָׁאַל אֲבִיהֶן אִם סִפּוּרוֹ שֶׁל הַחַיָל נָכוֹן וְהֶרְאָה לָהֶן אֶת אַרְבַּע הַהוֹכָחוֹת, הֵן נֶאֶלְצוּ לְהוֹדוֹת שֶׁכָּךְ אָכֵן קָרָה.
כְּבָר לְמָחֳרָת נֶעֶרְכָה חֲתֻנָתָם שֶׁל הָאָחוֹת הַבְּכוֹרָה עִם הַחַיָל וְהַמַמְלָכָה הֻבְטְחָה לָהֶם אַחֲרֵי מוֹתוֹ שֶׁל הַמֶלֶךְ. וּמָה עִם הַנְסִיכִים? הֵם נִשְׁאֲרוּ מְכֻשָׁפִים מִתַחַת לָאֲדָמָה עַד שֶׁהֻתַר כִּשׁוּפָם, אֲבָל זֶה כְּבָר סִפּוּר אַחֵר.
הָיוּ פַּעַם שְׁנֵי סוֹחֲרִים וְלָהֶם שְׁתֵי חֲנֻיוֹת שְׁכֵנוֹת: אֶחָד הָיָה סוֹחֵר בְּשָׂמִים וְהַשֵׁנִי סוֹחֵר שֶׁמֶן. בֵּין הַחֲנֻיוֹת הִפְרִיד קִיר דַק וְסָדוּק.
יוֹם אֶחָד הֵצִיץ מוֹכֵר הַבְּשָׂמִים מִבַּעַד לַסֶדֶק שֶׁבַּקִיר וְרָאָה אֶת חֲבֵרוֹ מוֹכֵר הַשֶׁמֶן סוֹפֵר מַטְבְּעוֹת זָהָב וְצוֹרֵר אוֹתָם בְּתוֹךְ
מִטְפַּחַת אֲדֻמָה.
סוֹחֵר הַבְּשָׂמִים סָפַר מִמְקוֹם מַחְבּוֹאוֹ יַחַד עִם שְׁכֵנוֹ וּבְסוֹף הַסְפִירָה הִתְבָּרֵר שֶׁלִשְׁכֵנוֹ יֵשׁ 165 מַטְבְּעוֹת זָהָב.
סוֹחֵר הַבְּשָׂמִים קִנֵא בִּשְׁכֵנוֹ עַל כַּסְפּוֹ הָרַב. מָה עָשָׂה? יָצָא אֶל הָרְחוֹב וְהִתְחִיל לִצְעֹק: “הַצִילוּ! גַנָב! מִישֶׁהוּ גָנַב אֶת כַּסְפִּי!”
מִיָד נִגְשׁוּ אֵלָיו שׁוֹטְרִים וְשָׁאֲלוּ אוֹתוֹ: “כַּסְפְּךָ נִגְנַב? בְּמִי אַתָה חוֹשֵׁד? מִי הָיָה יָכוֹל לַעֲשׂוֹת אֶת זֶה?”
עָנָה לָהֶם מוֹכֵר הַבְּשָׂמִים: “אֲנִי לֹא יוֹדֵעַ. שַׂמְתִי 165 מַטְבְּעוֹת זָהָב בְּתוֹךְ מִטְפַּחַת אֲדֻמָה וְאַף אֶחָד לֹא נִכְנַס אֵלַי לַחֲנוּת מִלְבַד
שְׁכֵנִי, מוֹכֵר הַשֶׁמֶן.”
הָלְכוּ הַשׁוֹטְרִים אֶל מוֹכֵר הַשֶׁמֶן וְאָכֵן מָצְאוּ אֶצְלוֹ מִטְפַּחַת אֲדֻמָה וּבָה 165 מַטְבְּעוֹת זָהָב.
מוֹכֵר הַשֶׁמֶן נִסָה לְשַׁכְנֵעַ אוֹתָם שֶׁמְדֻבָּר בְּכַסְפּוֹ שֶׁלוֹ, אֲבָל אַף אֶחָד לֹא הֶאֱמִין לוֹ וְהוּא נִשְׁלַח לַכֶּלֶא.
כַּעֲבֹר כַּמָה יָמִים הִתְחִיל הַמִשְׁפָּט.
הַשׁוֹפֵט הָיָה שׁוֹפֵט זָקֵן, הָגוּן וְרוֹדֵף צֶדֶק. הוּא שָׁאַל כָּל אֶחָד מֵהַסוֹחֲרִים מָה קָרָה, אֲבָל שְׁנֵיהֶם דָבְקוּ בְּסִפּוּרָם. כָּל אֶחָד מֵהֶם
טָעַן שֶׁהַכֶּסֶף הוּא שֶׁלוֹ וְהַשׁוֹפֵט לֹא יָדַע לְהַחְלִיט מִי מְשַׁקֵר וּמִי דוֹבֵר אֱמֶת.
עֶרֶב אֶחָד, בִּזְמַן הַמִשְׁפָּט, יָצָא הַשׁוֹפֵט לְטִיוּל בָּעִיר. כְּשֶׁיָשַׁב לָנוּחַ בַּגִנָה, שָׁמַע קְבוּצַת יְלָדִים מְשַׂחֲקִים.
יֶלֶד אֶחָד אָמַר: “אַתֶם יוֹדְעִים מָה? בּוֹאוּ נְשַׂחֵק בַּמִשְׁפָּט שֶׁל סוֹחֵר הַבְּשָׂמִים וְסוֹחֵר הַשֶׁמֶן. אֲנִי אֶהְיֶה הַשׁוֹפֵט.”
זָקַף הַשׁוֹפֵט אֶת אָזְנָיו וְהֵצִיץ מִבֵּין הָעֵצִים אֶל חֲבוּרַת הַיְלָדִים.
הוּא רָאָה אֶת הַיֶלֶד שֶׁדִבֵּר יוֹשֵׁב עַל אֶבֶן גְדוֹלָה וּמוּלוֹ יוֹשְׁבִים שְׁנֵי יְלָדִים אֲחֵרִים. אֶחָד מֵהֶם שִׂחֵק אֶת סוֹחֵר הַשֶׁמֶן וְהַשֵׁנִי אֶת
סוֹחֵר הַבְּשָׂמִים.
הַיֶלֶד סוֹחֵר הַשֶׁמֶן אָמַר: “ 165 מַטְבְּעוֹת הַזָהָב הֵם שֶׁלִי!”
קָפַץ מִמְקוֹמוֹ הַיֶלֶד סוֹחֵר הַבְּשָׂמִים וְצָעַק: “לֹא נָכוֹן! הֵם שֶׁלִי! אֲנִי עָטַפְתִי אוֹתָם בְּמִטְפַּחַת אֲדֻמָה וְאָז בָּא סוֹחֵר הַשֶׁמֶן וְגָנַב
אוֹתָם מִמֶנִי!”
אָז אָמַר הַיֶלֶד הַשׁוֹפֵט: “הָבִיאוּ סִיר מָלֵא בְּמַיִם חַמִים.”
הַיְלָדִים הִתְפַּלְאוּ עַל הַבַּקָשָׁה הַמוּזָרָה וְגַם הַשׁוֹפֵט שֶׁהִתְחַבֵּא בֵּין הָעֵצִים לֹא הֵבִין מָה רוֹצֶה הַיֶלֶד לַעֲשׂוֹת. הַאִם מִתְחַשֵׁק לוֹ
לְהִתְרַחֵץ בְּאֶמְצַע הַמִשְׁפָּט? הַאִם זוֹ בְּדִיחָה? אֲבָל הַשׁוֹפֵט הַקָטָן הִסְבִּיר: “שִׂימוּ אֶת הַמַטְבְּעוֹת בְּתוֹךְ הַמַיִם.
אִם יָצוּפוּ עַל הַמַיִם כִּתְמֵי שֶׁמֶן, נֵדַע כִּי הַמַטְבְּעוֹת הֵם שֶׁל סוֹחֵר הַשֶׁמֶן. הֲרֵי יָדָיו מְשֻׁמָנוֹת תָמִיד וְהַשֶׁמֶן דָבֵק בַּמַטְבְּעוֹת. אִם לֹא
יִהְיוּ בַּמַיִם כְּתָמִים – הֲרֵי הַמַטְבְּעוֹת הֵם שֶׁל סוֹחֵר הַבְּשָׂמִים.”
כְּשֶׁשָׁמַע הַשׁוֹפֵט הַזָקֵן אֶת דְבָרָיו שֶׁל הַיֶלֶד, יָצָא מִמַחְבּוֹאוֹ, נָשַׁק לוֹ עַל מִצְחוֹ, בֵּרֵךְ אוֹתוֹ עַל חָכְמָתוֹ וְהִזְמִין אֶת כָּל הַיְלָדִים
לְבֵית הַמִשְׁפָּט בְּיוֹם הַמָחֳרָת.
לְמָחֳרָת הִגִיעַ הַשׁוֹפֵט לְבֵית הַמִשְׁפָּט וְשָׁאַל אֶת שְׁנֵי הַסוֹחֲרִים אִם הֵם דְבֵקִים בְּסִפּוּרָם. שְׁנֵיהֶם אָמְרוּ שֶׁכֵּן. קָרָא הַשׁוֹפֵט לְהָבִיא
אֵלָיו סִיר וּבוֹ מַיִם חַמִים וְאֶת הַמִטְפַּחַת שֶׁבְּתוֹכָה מַטְבְּעוֹת הַזָהָב. לְנֶגֶד עֵינֵיהֶם הַנִדְהָמוֹת שֶׁל קְהַל הָאֲנָשִׁים פָּתַח הַשׁוֹפֵט
אֶת הַמִטְפַּחַת וְשָׁפַךְ אֶת תָכְנָה לְתוֹךְ הַמַיִם הַחַמִים. מִיָד עָלוּ וְצָפוּ עַל פְּנֵי הַמַיִם כִּתְמֵי שֶׁמֶן בְּרוּרִים. בִּקֵשׁ הַשׁוֹפֵט מִשׁוֹמֵר
בֵּית הַמִשְׁפָּט לְהַרְאוֹת לִקְהַל הָאֲנָשִׁים אֶת סִיר הַמַיִם כְּדֵי שֶׁיַגִידוּ בְּעַצְמָם לְמִי שַׁיָכִים הַמַטְבְּעוֹת. הִסְתַכְּלוּ הָאֲנָשִׁים לְתוֹךְ
הַסִיר, רָאוּ אֶת כִּתְמֵי הַשֶׁמֶן וְקָרְאוּ: “עַכְשָׁו זֶה בָּרוּר! הַמַטְבְּעוֹת הֵם שֶׁל סוֹחֵר הַשֶׁמֶן!” אָז הֶחְזִיר הַשׁוֹפֵט אֶת הַמַטְבְּעוֹת לְסוֹחֵר
הַשֶׁמֶן וְאֶת סוֹחֵר הַבְּשָׂמִים שָׁלַח לְבֵית הַכֶּלֶא.
כֻּלָם הוֹדוּ לַשׁוֹפֵט וּבֵרְכוּ אוֹתוֹ עַל חָכְמָתוֹ, אֲבָל הוּא רָאָה בֵּין הָאֲנָשִׁים אֶת הַיֶלֶד הֶחָכָם וְקָרָא אוֹתוֹ אֵלָיו.
“לֹא אוֹתִי אַתֶם צְרִיכִים לְבָרֵךְ,” אָמַר הַשׁוֹפֵט הַזָקֵן כְּשֶׁהוּא מְחַבֵּק אֶת כְּתֵפוֹ שֶׁל הַיֶלֶד הַנִרְגָשׁ. “בָּרְכוּ אֶת הַיֶלֶד הֶחָכָם הַזֶה
שֶׁפָּתַר אֶתְמוֹל בַּגִנָה אֶת הַתַעֲלוּמָה בִּשְׁבִיל כֻּלָנוּ.”
לִקְרַאת הָאָבִיב עָשְׂתָה שַׁיֶרֶת הָאִינְדְיָאנִים אֶת דַרְכָּה לְאֵזוֹר צַיִד חָדָשׁ. אַנְשֵׁי הַשֵׁבֶט אָרְזוּ אֶת כָּל חֶפְצֵיהֶם וְהֵחֵלוּ בַּמַסָע הָאָרֹךְ.
אֵם צְעִירָה אַחַת בְּשֵׁם טָאצַ’נְגָה רִפְּדָה מִזְחֶלֶת בִּשְׂמִיכוֹת רַכּוֹת, הִנִיחָה עָלֶיהָ אֶת בִּתָה הַתִינֹקֶת וְרָתְמָה אוֹתָה לְכֶלֶב שֶׁאֻלַף
לִמְשֹׁךְ אֶת הַמִזְחֶלֶת בְּקֶצֶב אָחִיד וְנוֹחַ. הַשַׁיָרָה הִתְקַדְמָה בָּעֲרָבוֹת הַמוֹרִיקוֹת, וְהַיַלְדָה נִרְדְמָה מִטִלְטוּלֵי הַדֶרֶךְ הַמַרְגִיעִים.
אַךְ לְפֶתַע הִבְחִין הַכֶּלֶב בְּאַרְנֶבֶת שֶׁחָלְפָה בַּמֶרְחָק כְּמוֹ הֶבְזֵק לָבָן. זֶה הָיָה פִּתוּי חָזָק מִדַי בִּשְׁבִיל הַכֶּלֶב וְהוּא לֹא עָמַד בּוֹ. הוּא
פָּתַח בְּמִרְדָף מָהִיר אַחֲרֵי הָאַרְנֶבֶת הָרָצָה וְשָׁכַח מֵהַמִזְחֶלֶת וּמֵהַתִינֹקֶת הַיְשֵׁנָה. עַד מְהֵרָה פָּגְעָה הַמִזְחֶלֶת בִּתְלוּלִית אֲדָמָה
וְהַיַלְדָה הַקְטַנָה נָפְלָה מִתוֹכָה וְהִתְגַלְגְלָה אֶל הָעֵשֶׂב הָרַךְ וְהַגָבוֹהַ. הַכֶּלֶב הִמְשִׁיךְ בַּמִרְדָף אֲבָל הָאַרְנֶבֶת נֶעֶלְמָה מֵעֵינָיו.
לְבַסוֹף, כְּשֶׁחָזַר אֶל הַשַׁיָרָה עָיֵף וְצָמֵא, נֶחְרְדָה טָאצַ’נְגָה לְגַלוֹת שֶׁהַמִזְחֶלֶת הַמִטַלְטֶלֶת מֵאֲחוֹרָיו רֵיקָה.
בְּאוֹתוֹ זְמַן שָׁכְבָה הַתִינֹקֶת הַקְטַנָה בָּעֵשֶׂב וּבָכְתָה. קוֹל בִּכְיָה הִגִיעַ לְעֵדֶר בּוּפָלוֹ שֶׁרָעָה בְּסָמוּךְ. נְקֵבַת בּוּפָלוֹ הֵרִימָה אֶת רֹאשָׁה
וְהֵחֵלָה לְהִתְקָרֵב לַמָקוֹם בְּסַקְרָנוּת כְּדֵי לְבָרֵר מִיהוּ זֶה שֶׁמַשְׁמִיעַ קוֹלוֹת מְשֻׁנִים כָּל כָּךְ בָּעֵשֶׂב. הַבּוּפָלוֹ הוּא חַיָה צִמְחוֹנִית אוֹכֶלֶת
עֵשֶׂב, אֲבָל גוֹדְלָה עָצוּם וְהִיא שׁוֹקֶלֶת מְאוֹת קִילוֹגְרָמִים. נְקֵבַת הַבּוּפָלוֹ הִתְקָרְבָה בִּזְהִירוּת לַתִינֹקֶת, וּמִשֶׁהִבְחִינָה בָּה סִמְנָה
לִבְנֵי הָעֵדֶר לְהִתְקַדֵם בְּאִטִיוּת כְּדֵי לֹא לִרְמֹס אוֹתָה בְּטָעוּת.
הֵם עָמְדוּ סְבִיבָה בַּחֲצִי מַעְגָל. הַזָכָר רָצָה לְהִתְעַלֵם מֵהַיְצוּר הַקָטָן וּלְהַמְשִׁיךְ בַּדֶרֶךְ, אַךְ הַנְקֵבָה שֶׁמָצְאָה אוֹתָה רָבְצָה
בִּזְהִירוּת לְיַד הַתִינֹקֶת וְהִצִיעָה לָה חֲלֵב בּוּפָלוֹ טָעִים וּבָָרִיא.
לְשִׂמְחָתָה, הִגִיעָה הַתִינֹקֶת אֶל הֶעָטִין וְיָנְקָה מִמֶנוּ בְּתַאֲוָה. כְּשֶׁסִיְמָה וְשָׂבְעָה, גִרְגְרָה הַתִינֹקֶת וְצָחֲקָה אֶל הַיְצוּרִים הָעֲנָקִיִים
שֶׁהִקִיפוּ אוֹתָה.
מֵאוֹתוֹ יוֹם צֵרְפוּ הַחַיוֹת הַגְדוֹלוֹת אֶת הַתִינֹקֶת אֶל הָעֵדֶר. בָּחֳדָשִׁים הָרִאשׁוֹנִים הֵנִיקוּ אוֹתָה הַנְקֵבוֹת, אַךְ עַד מְהֵרָה הֵחֵלָה
לִזְחֹל וְהִסְתוֹבְבָה עִם הָעֵדֶר כְּאִלוּ הָיְתָה אַחַת מִשֶׁלָהֶם. הֵם קָרְאוּ לָה בְּשֵׁם טָטַנְגָה וִינְיָה, שֶׁפֵּרוּשׁוֹ בַּת הַבּוּפָלוֹ.
בִּזְמַן שֶׁהַבּוּפָלוֹ הָיוּ רוֹעִים וּמְלַחֲכִים עֵשֶׂב, הָיְתָה הַיַלְדָה מְלַקֶטֶת וְאוֹכֶלֶת שָׁרָשִׁים וְגַרְגִירִים. הֵם הִקְפִּידוּ תָמִיד לְהַקִיפָה בְּמַעְגָל
וּלְהָגֵן עָלֶיהָ מִפְּנֵי חַיוֹת טֶרֶף, שֶׁהֲרֵי הַבּוּפָלוֹ הֵם כָּל כָּךְ גְדוֹלִים וַחֲזָקִים שֶׁאֲפִלוּ דֻבֵּי הַגְרִיזְלִי לֹא מְעִזִים לְהַתְקִיפָם.
כָּךְ גָדְלָה הַיַלְדָה וּבָגְרָה וְהָפְכָה לְנַעֲרָה יְפֵהפִיָה וּפִרְאִית. יוֹם אֶחָד קָרָא לָה מַנְהִיג הָעֵדֶר וְאָמַר: “טָטַנְגָה וִינְיָה, הִגִיעַ הַזְמַן
שֶׁתֵדְעִי עַל מוֹצָאֵךְ הָאֲמִתִי. אַתְ אֵינֵךְ בּוּפָלוֹ כָּמוֹנוּ, אֶלָא בַּת אָדָם שֶׁבְּנֵי מִינָה הֵם הָאִינְדְיָאנִים.”
בַּתְחִלָה לֹא הֵבִינָה הַנַעֲרָה אֶת דְבָרָיו, כִּי הֲרֵי מֵעוֹלָם לֹא רָאֲתָה בְּנֵי אָדָם, אֲבָל אַחֲרֵי שֶׁנִסוּ לְהַסְבִּיר לָה מִיהֵם הַיְצוּרִים הַקְרוּיִים
בְּנֵי אָדָם וּמָה טִיבָם, הֶחְלִיטָה לַעֲזֹב אֶת הָעֵדֶר וּלְחַפֵּשׂ אֶת הַשֵׁבֶט שֶׁלָה. הַבּוּפָלוֹ הִסְבִּירוּ לָה אֵיפֹה תוּכַל לִמְצֹא בְּנֵי אָדָם,
וּמַנְהִיג הָעֵדֶר הוֹסִיף: “לֹא בְּרָצוֹן אֲנַחְנוּ נִפְרָדִים מִמֵךְ. תָמִיד נִהְיֶה יְדִידַיִךְ. אִם תִזְדַקְקִי לְעֶזְרָתֵנוּ, קִרְאִי לָנוּ וְנָבוֹא לְעֶזְרָתֵךְ.”
חִבְּקָה הַנַעֲרָה אֶת הַחַיוֹת הַגְדוֹלוֹת וְיָצְאָה לְדַרְכָּה. אַחֲרֵי כַּמָה יְמֵי הֲלִיכָה הִגִיעָה לִכְפָר אִינְדְיָאנִי. בַּתְחִלָה הִתְיַחֲסוּ אֵלֶיהָ
הָאִינְדְיָאנִים בְּחַשְׁדָנוּת כֵּיוָן שֶׁלֹא דִבְּרָה בִּשְׂפָתָם וְלֹא הִכִּירָה אֶת מִנְהֲגֵיהֶם, אַךְ אִשָׁה אַחַת נִגְשָׁה אֵלֶיהָ וְהִזְמִינָה אוֹתָה
בִּתְנוּעוֹת יָדַיִם לָגוּר אִתָה בְּאָהֳלָה הַדַל. שְׁתֵי הַנָשִׁים חָיוּ יַחַד, עָבְדוּ וְאָכְלוּ, וְהָיוּ מְאֻשָׁרוֹת שֶׁמָצְאוּ זוֹ אֶת זוֹ.
בְּאַחַד הַיָמִים עָבַר לְיַד הָאֹהֶל טָקוֹנָגוֹ, בְּנוֹ שֶׁל הַצִ’יף, רֹאשׁ הַשֵׁבֶט, וְהִבְחִין בְּטָטַנְגָה וִינְיָה. יָפְיָה הַפִּרְאִי שָׁבָה אֶת לִבּוֹ.
אַחֲרֵי כַּמָה יָמִים שֶׁבָּהֶם לֹא עָזְבָה אֶת מַחְשְׁבוֹתָיו, הוֹפִיעַ שׁוּב בָּאֹהֶל וּבְיָדָיו מַתָנוֹת רַבּוֹת: בְּגָדִים, עוֹרוֹת, פַּרְווֹת וְאֹכֶל. הָאִשָׁה
הִסְבִּירָה לַנַעֲרָה שֶׁהַמַתָנוֹת פֵּרוּשָׁן הַצָעַת נִשׂוּאִין מֵהַבָּחוּר הַנָאֶה וְהֶחָזָק. טָטַנְגָה וִינְיָה שָׂמְחָה מְאֹד, אֲבָל לְפִי הַמִנְהָג, כְּדֵי
לְהֵעָנוֹת לְהַצָעָתוֹ, הָיָה עָלֶיהָ לָתֵת לַנַעַר מַתָנוֹת מִשֶׁלָה. הָאִשָׁה שֶׁאִתָה גָרָה הָיְתָה עֲנִיָה מְאֹד וְלֹא יָכְלָה לְהַצִיעַ
לְמִשְׁפַּחְתוֹ שֶׁל טָקוֹנָגוֹ מַתָנוֹת. בְּאוֹתוֹ עֶרֶב הִבְעִירָה הַנַעֲרָה אֵשׁ וְשָׁרָה שִׁיר תְפִלָה אֶל חֲבֵרֶיהָ הַבּוּפָלוֹ. לְמָחֳרָת בַּבֹּקֶר מָצְאָה
בְּפֶתַח הָאֹהֶל מַתָנוֹת נִפְלָאוֹת. הִיא אָסְפָה אוֹתָן וְהָלְכָה עִם הָאִשָׁה אֶל אֹהֶל מִשְׁפַּחְתוֹ שֶׁל טָקוֹנָגוֹ. בְּנֵי הַמִשְׁפָּחָה הִתְרַשְׁמוּ
מֵהַמַתָנוֹת וְנָתְנוּ אֶת בִּרְכָתָם לְנִשׂוּאָיו שֶׁל הַזוּג הַצָעִיר.
כְּשֶׁנִקְבַּע הַמוֹעֵד לַחֲתֻנָה, קָרְאָה שׁוּב הַנַעֲרָה לַחֲבֵרֶיהָ הַבּוּפָלוֹ וּבִקְשָׁה עֲבוּרָה וַעֲבוּר חֲתָנָה אֹהֶל גָדוֹל וְנוֹחַ. וְאָכֵן, לְמָחֳרָת
בַּבֹּקֶר הִתְעוֹרְרוּ הָאִשָׁה וְהַנַעֲרָה מִשְׁנָתָן וְגִלוּ שֶׁהֵן נִמְצָאוֹת בְּאֹהֶל גָדוֹל וּמְפֹאָר, עָשׂוּי עוֹרוֹת בּוּפָלוֹ מְעֻבָּדִים וּמְקֻשָׁטִים
בִּפְאֵר.
הַחֲתֻנָה נֶחְגְגָה בְּשִׂמְחָה וּבְשֶׁפַע וְהַזוּג חַי בְּאשֶׁר וּבְאַהֲבָה, אֲבָל אָז הִגִיעוּ שְׁנוֹת בַּצֹרֶת קָשׁוֹת. הַגֶשֶׁם לֹא יָרַד, הָעֵשֶׂב הִדַלְדֵל,
עֶדְרֵי הַבּוּפָלוֹ הִתְרַחֲקוּ וּבְנֵי הַשֵׁבֶט, שֶׁעַד אָז הָיוּ צָדִים בּוּפָלוֹ לְלֹא הַבְחָנָה, הִרְגִישׁוּ מַחְסוֹר וְרָעָב.
אָז אָמְרָה טָטַנְגָה וִינְיָה לְבַעֲלָה: “בְּנֵה בִּשְׁבִילִי אֹהֶל קָטָן מִחוּץ לַכְּפָר וְהָבֵא לִי כַּמָה נוֹצוֹת שֶׁל עוֹרֵב וּפִסַת עוֹר שֶׁל בּוּפָלוֹ צָעִיר.”
הִיא הִסְתַגְרָה בְּתוֹךְ הָאֹהֶל וְשָׁרָה שִׁירֵי תְפִלָה. אַחַר כָּךְ לָקְחָה אֶת הַנוֹצוֹת וְהֵעִיפָה אוֹתָן בָּאֲוִיר. הֵן הָפְכוּ לְעוֹרֵב חַי. “שָׂא אֶת
בַּקָשָׁתִי אֶל הַבּוּפָלוֹ הַגְדוֹלִים אֲשֶׁר בָּעֲרָבוֹת הָרְחוֹקוֹת,” בִּקְשָׁה מֵהָעוֹרֵב, וְהוּא יָצָא לַדֶרֶךְ בִּמְהִירוּת.
אַחֲרֵי אַרְבָּעָה יָמִים נִדְהֲמוּ אַנְשֵׁי הַכְּפָר לִרְאוֹת אַרְבָּעָה בּוּפָלוֹ עֲצוּמֵי מִדוֹת נִכְנָסִים אֶל הַכְּפָר לְלֹא פַּחַד וְעוֹשִׂים אֶת דַרְכָּם אֶל
אָהֳלָם שֶׁל טָטַנְגָה וִינְיָה וְשֶׁל טָקוֹנָגוֹ. הַצְעִירָה קִבְּלָה אֶת פְּנֵיהֶם בְּכָבוֹד וּבִקְשָׁה מֵהֶם שֶׁיִמְסְרוּ אֶת בַּקָשַׁת הָעֶזְרָה שֶׁלָה לְמַנְהִיג
הָעֵדֶר. הַבּוּפָלוֹ שָׁמְעוּ אֶת דְבָרֶיהָ וּמִיָד הִסְתוֹבְבוּ לְאָחוֹר וְיָצְאוּ מִן הַכְּפָר בְּשַׁלְוָה.
אָז פָּנְתָה טָטַנְגָה וִינְיָה אֶל אַנְשֵׁי שִׁבְטָה וְאָמְרָה: “אָמְנָם אֵינֶנִי צַיֶדֶת, אֲבָל אַתֶם יוֹדְעִים שֶׁכֹּחוֹתַי מֻפְלָאִים. לְכוּ וּבְנוּ מִכְלָאָה
חֲזָקָה מֵעֵץ לְיַד הָאֹהֶל הַקָטָן שֶׁמִחוּץ לַכְּפָר וְהַשְׁאִירוּ אֶת הַשַׁעַר פָּתוּחַ.”
חַבְרֵי הַשֵׁבֶט עָשׂוּ כִּדְבָרֶיהָ. עִם עֲלוֹת הַשַׁחַר נִשְׁמַע קוֹל הַלְמוּת פְּרָסוֹת מִתְקָרֵב אֶל הַכְּפָר וְעֵדֶר גָדוֹל שֶׁל בּוּפָלוֹ עָשָׂה דַרְכּוֹ יָשָׁר
לְתוֹךְ הַמִכְלָאָה הַפְּתוּחָה. הָאִינְדְיָאנִים הַנִדְהָמִים מִהֲרוּ לִסְגֹר אֶת הַשַׁעַר וְרָצוּ לַהֲרֹג אֶת כֻּלָם, אֲבָל טָטַנְגָה וִינְיָה עָצְרָה בַּעֲדָם.
“לֹא וָלֹא,” אָמְרָה, “הַבּוּפָלוֹ הֵם יְדִידֵינוּ וְהִגִיעוּ לְכָאן מֵרְצוֹנָם כְּדֵי לְהַצִילֵנוּ מֵרָעָב. עֲלֵיכֶם לָצוּד אַךְ וְרַק מָה שֶׁנָחוּץ לָנוּ כְּדֵי
לְהַצִיל אֶת נַפְשֵׁנוּ וְלֹא יוֹתֵר מִזֶה. כָּל עוֹד יִחְיוּ הַבּוּפָלוֹ בָּעֲרָבוֹת – יִהְיוּ לָנוּ בָּשָׂר לְמַאֲכָל וְעוֹרוֹת לִבְגָדִים וּלְמַחֲסֶה. אַךְ בַּיוֹם שֶׁבּוֹ
יֵעָלְמוּ מִן הָעֲרָבוֹת – יָקִיץ הַקֵץ גַם עָלֵינוּ, הָאִינְדְיָאנִים.”
הַצַיָדִים שָׁמְעוּ בְּקוֹלָה וְצָדוּ מִן הַבּוּפָלוֹ רַק כְּדֵי לְסַפֵּק אֹכֶל לִבְנֵי הַשֵׁבֶט הָרְעֵבִים, וְאָז פָּתְחוּ אֶת שַׁעֲרֵי הַמִכְלָאָה וְנָתְנוּ לִשְׁאַר בְּנֵי
הָעֵדֶר לָרוּץ לְדַרְכָּם.
בַּלַיְלָה נֶעֶרְכָה חֲגִיגָה גְדוֹלָה בְּמֶרְכַּז הַכְּפָר. הָאִינְדְיָאנִים הִבְטִיחוּ לְהַעֲרִיךְ וּלְכַבֵּד אֶת אֲחֵיהֶם הַבּוּפָלוֹ וְלָצוּד רַק בְּמִידַת הַצֹרֶךְ.
מִסָבִיב לַמְדוּרָה סִפְּרָה טָטַנְגָה וִינְיָה לְכֻלָם הֵיכָן גָדְלָה וּמֵאֵיפֹה בָּאָה. פִּתְאֹם קָמָה מִמְקוֹמָה הָאִשָׁה שֶׁאִתָה גָרָה לִפְנֵי חֲתֻנָתָה
וְחִבְּקָה אֶת הַנַעֲרָה בְּבֶכִי גָדוֹל. בְּקוֹל רוֹעֵד מֵהִתְרַגְשׁוּת סִפְּרָה לַנַעֲרָה שֶׁהִיא טָאצַ’נְגָה שֶׁאִבְּדָה אֶת הַתִינֹקֶת שֶׁלָה לִפְנֵי שָׁנִים
רַבּוֹת וּמֵעוֹלָם לֹא שָׁכְחָה אוֹתָה.
עַכְשָׁו הֵבִינוּ כֻּלָם שֶׁטָטַנְגָה וִינְיָה הִיא בִּתָה הָאֲבוּדָה שֶׁל טָאצַ’נְגָה. הַחֲגִיגָה נִמְשְׁכָה עַד אוֹר הַבֹּקֶר וְהַיְדִידוּת וְהַכָּבוֹד
שֶׁנִרְקְמוּ בֵּין הָאִינְדְיָאנִים לַבּוּפָלוֹ נִמְשְׁכוּ שָׁנִים רַבּוֹת מְאֹד וְהָיוּ לְמוֹפֵת וּלְאַגָדָה.
הַהוֹרִים שֶׁל אַלוֹן הוֹדִיעוּ לוֹ שֶׁהֵם "סוֹגְרִים אֶת הַבֶּרֶז", וּכְמוֹ הַרְבֵּה דְבָרִים שֶׁמְבֻגָרִים אוֹמְרִים, לֹא הָיָה לְזֶה קֶשֶׁר לֹא לְמַיִם וְגַם לֹא לְבֶרֶז. הֵם הִתְכַּוְנוּ שֶׁהֵם לֹא מוּכָנִים לָתֵת לוֹ כֶּסֶף כְּדֵי לִקְנוֹת אֶת הַשִׁדְרוּגִים שֶׁהוּא צָרִיךְ בִּשְׁבִיל מִשְׂחַק הַמַחְשֵׁב הָאָהוּב עָלָיו. וְזֶה הָיָה חֲבָל מְאוֹד כִּי כְּדֵי לַעֲבֹר אֶת שָׁלָב מִסְפַּר אַרְבָּעִים וְשָׁלוֹשׁ בַּמִשְׂחַק "אַלוּף הָהָר" הוּא הָיָה חַיָב לִקְנוֹת צִיוּד טִפּוּס בְּ-200 שְׁקָלִים לְפָחוֹת.
אַתֶם יְכוֹלִים לִקְרֹא לוֹ אַלוֹן, אֲבָל רֹב הַזְמַן קָרְאוּ לוֹ "הָאַלוּף" – צֵ'אמְפּ11 בְּאַנְגְלִית. זֶה הָיָה הַשֵׁם שֶׁלוֹ בְּמִשְׂחַק הַמַחְשֵׁב. כָּל יוֹם הָיָה חוֹזֵר מִבֵּית הַסֵפֶר, אוֹכֵל מַשֶׁהוּ בִּמְהִירוּת וְרָץ לַמַחְשֵׁב בַּחֶדֶר שֶׁלוֹ כְּדֵי לַעֲבֹר עוֹד שָׁלָב.
"אוּלַי תַזְמִין אֵלֶיךָ חָבֵר?" הִצִיעָה לִפְעָמִים אִמָא שֶׁלוֹ, אֲבָל אַלוֹן אָמַר לָה שֶׁיֵשׁ לוֹ הֲמוֹן חֲבֵרִים בַּמִשְׂחָק.
"אֲנִי מְדַבֶּרֶת עַל הָעוֹלָם הָאֲמִתִי," אָמְרָה אִמָא. אַלוֹן אָמַר לָה שֶׁהָעוֹלָם הָאֲמִתִי שֶׁלוֹ נִמְצָא בַּמַחְשֵׁב. שָׁם לֹא צָרִיךְ לְהִתְעַסֵק עִם יְלָדִים מְעַצְבְּנִים מֵהַכִּתָה.
"בּוֹא נֵצֵא לְטִיוּל," הִצִיעַ לוֹ אַבָּא. אֲבָל אַלוֹן אָמַר שֶׁהוּא מְטַפֵּס עַל הָהָר הֲכִי גָבוֹהַ בָּעוֹלָם, מָה הוּא צָרִיךְ אֶת שְׁבִיל יִשְׂרָאֵל?
"אֲבָל הָהָר שֶׁלְךָ נִמְצָא בַּמַחְשֵׁב, הוּא לֹא אֲמִתִי," אָמַר אַבָּא, וְאַלוֹן עָנָה שֶׁהוּא אֲמִתִי יוֹתֵר מִכָּל שְׁבִיל כֻּרְכָּר מְצֻ'קְמָק שֶׁצָרִיךְ רַק לָלֶכֶת בּוֹ, בְּלִי לְהִלָחֵם בְּמִפְלְצוֹת שֶׁלֶג, בְּלִי לִשְׂרֹד מַפּוֹלוֹת וּסְעָרוֹת, בְּלִי לְהִשְׁתַלֵט עַל בְּקָתוֹת. אֶת כָּל זֶה הָיָה צָרִיךְ לַעֲשׂוֹת בַּמִשְׂחָק שֶׁלוֹ. אֵיזֶה מָקוֹם אֲמִתִי יָכוֹל לְהִתְחָרוֹת בְּזֶה?
אֲבָל כְּשֶׁהִגִיעַ לַצוּק בְּשָׁלָב אַרְבָּעִים וְשָׁלוֹשׁ גִלָה שֶׁהוּא חַיָב לִקְנוֹת גַרְזֶן קֶרַח וְצִיוּד נוֹסָף בְּכֶסֶף אֲמִתִי כְּדֵי לַעֲבֹר אוֹתוֹ. וְלָזֶה הַהוֹרִים שֶׁלוֹ לֹא הִסְכִּימוּ.
הָעוֹלָם הָאֲמִתִי
"יֵשׁ לְךָ מֻשָׂג אֵיךְ יְלָדִים בְּגִילֵנוּ יְכוֹלִים לְהַרְוִיחַ כֶּסֶף?" שָׁאַל אַלוֹן אֶת אֲרִי שֶׁיָשַׁב לְיָדוֹ בַּכִּתָה לִפְנֵי שֶׁאֲרִי רָץ לְשַׂחֵק כַּדוּרֶגֶל בַּהַפְסָקָה כְּמוֹ תָמִיד. בְּדֶרֶךְ כְּלָל הֵם לֹא דִבְּרוּ הַרְבֵּה, אֲבָל אַלוֹן הָיָה צָרִיךְ עֵצָה.
"אוּלַי תִשְׁטֹף מְכוֹנִיוֹת?" הִצִיעַ אֲרִי. אַלוֹן עִקֵם אֶת הָאַף. לֹא הִתְחַשֵׁק לוֹ לְהֵרָטֵב בַּיָמִים הַקָרִים שֶׁל הַחֹרֶף. חוּץ מִזֶה, הַגֶשֶׁם שָׁטַף אֶת הַמְכוֹנִיוֹת וְלֹא נִרְאָה לוֹ שֶׁיִהְיוּ לוֹ הַרְבֵּה לָקוֹחוֹת.
"אֲנִי שׁוֹמֶרֶת עַל הַיֶלֶד שֶׁל הַשְׁכֵנִים שֶׁלָנוּ," הִצְטָרְפָה הִילִי לַשִׂיחָה.
"אֵין לִי כֹּחַ לִילָדִים קְטַנִים," מָשַׁךְ אַלוֹן בִּכְתֵפָיו.
הַכִּתָה הִתְרוֹקְנָה מִילָדִים וְאַלוֹן נִשְׁאַר לָשֶׁבֶת לְבַד, זָעוּף וּמְמֻרְמָר. לָמָה הַהוֹרִים שֶׁלוֹ לֹא מְבִינִים שֶׁהוּא חַיָב כֶּסֶף כְּדֵי לַעֲבֹר אֶת שָׁלָב אַרְבָּעִים וְשָׁלוֹשׁ?
כְּשֶׁנִשְׁמַע הַצִלְצוּל לַשִׁעוּר, הַיְלָדִים חָזְרוּ לַכִּתָה. אֲרִי הֶחְזִיק בַּקְבּוּק מַיִם רֵיק, כִּוֵן אוֹתוֹ לַפַּח, זָרַק וְקָלַע. חֵלֶק מֵהַיְלָדִים הֵרִיעוּ לַקְלִיעָה הַמְדֻיֶקֶת, אֲבָל נָעֳמִי קָרְאָה: "מָה אַתָה זוֹרֵק אֶת הַבַּקְבּוּק? אֶפְשָׁר לְמַחְזֵר אוֹתוֹ וּלְקַבֵּל עָלָיו כֶּסֶף!" בִּשְׁלוֹשָׁה צְעָדִים נֶחְרָצִים הִיא הָלְכָה אֶל הַפַּח וְהוֹצִיאָה מִמֶנוּ אֶת הַבַּקְבּוּק.
כֶּסֶף? הוּא שָׁמַע נָכוֹן? אַלוֹן אַף פַּעַם לֹא דִבֵּר יוֹתֵר מִדַי עִם נָעֳמִי. אוּלַי פַּעַם אַחַת, כְּשֶׁהָיוּ בְּצֶוֶת מַדָעִים בְּיַחַד, אֲבָל הַפַּעַם נִגַשׁ אֵלֶיהָ בִּמְהִירוּת לִפְנֵי שֶׁהַמוֹרָה תִכָּנֵס לַכִּתָה.
"אֵיךְ אֶפְשָׁר לְקַבֵּל כֶּסֶף עַל הַבַּקְבּוּק הַזֶה?" שָׁאַל אוֹתָה.
"אוֹסְפִים בַּקְבּוּקִים קְטַנִים אוֹ פַּחִיוֹת וְנוֹתְנִים לַמִינִימַרְקֶט שֶׁל שׁוּקִי. הֵם מְשַׁלְמִים 30 אֲגוֹרוֹת עַל כָּל בַּקְבּוּק, וְזֶה גַם טוֹב לַמִחְזוּר," עָנְתָה נָעֳמִי.
30 אֲגוֹרוֹת נִרְאוּ לוֹ מַמָשׁ קְצָת וְלֹא עִנְיֵן אוֹתוֹ הַמִחְזוּר הַזֶה, אֲבָל מָה הַבְּעָיָה לֶאֱסֹף בַּקְבּוּקִים רֵיקִים? הוּא יָכוֹל לֶאֱסֹף הֲמוֹן! הוּא צָרִיךְ לְחַשֵׁב כַּמָה בַּקְבּוּקִים הוּא צָרִיךְ כְּדֵי לְהַגִיעַ לְ-200 שֶׁקֶל, אֲבָל בֵּינְתַיִם…
"אֲנִי יָכוֹל לְקַבֵּל אֶת הַבַּקְבּוּק הַזֶה?" שָׁאַל, וְנָעֳמִי נָתְנָה לוֹ אֶת הַבַּקְבּוּק בְּלִי לְהַסֵס. דַוְקָא נֶחְמָדָה.
אַלוּף הַבַּקְבּוּקִים
כְּשֶׁחָזַר הַבַּיְתָה חִשֵׁב כַּמָה בַּקְבּוּקִים וּפַחִיוֹת יִצְטָרֵךְ לֶאֱסֹף כְּדֵי לְהַרְוִיחַ 200 שֶׁקֶל. הַתוֹצָאָה הָיְתָה קְצָת מְיָאֶשֶׁת: 666 בַּקְבּוּקִים. לֹא מְעַט. אֲבָל מִמֵילָא לֹא הָיָה לוֹ מָה לַעֲשׂוֹת אַחַר הַצָהֳרַיִם. הֲרֵי אֵין לוֹ בִּשְׁבִיל מָה לְהִכָּנֵס לַמִשְׂחָק בְּלִי הַצִיוּד שֶׁהוּא צָרִיךְ.
אַלוֹן לָקַח שַׂקִית גְדוֹלָה שֶׁל זֶבֶל, שָׂם בְּתוֹכָה אֶת הַבַּקְבּוּק הָאֶחָד שֶׁכְּבָר הָיָה לוֹ וְיָצָא לְסִיבוּב בַּשְׁכוּנָה כְּדֵי לְחַפֵּשׂ בַּקְבּוּקִים רֵיקִים.
כְּבָר בַּכְּנִיסָה לַבִּנְיָן שֶׁלוֹ רָאָה בַּקְבּוּק מַיִם חֲצִי מָלֵא מֻנָח עַל חוֹמַת הָאֶבֶן הַנְמוּכָה. הוּא רוֹקֵן אוֹתוֹ וְהִנִיחַ בַּשַׂקִית. אַחַר כָּךְ מָצָא שְׁתֵי פַּחִיוֹת מֻשְׁלָכוֹת לְיַד פַּח אַשְׁפָּה. הוּא אָסַף אוֹתָן וַאֲפִלוּ שָׁלַח יָד מְהֻסֶסֶת לְתוֹךְ הַפַּח כְּדֵי לְהוֹצִיא בַּקְבּוּק שֶׁהֻנַח בּוֹ. בַּפַּעַם הַבָּאָה יֵצֵא לְסִיבוּב עִם כְּפָפוֹת. אֲבָל אַחַר כָּךְ הוּא הָלַךְ בָּרְחוֹבוֹת בְּמֶשֶׁךְ חֲצִי שָׁעָה וְלֹא מָצָא אֲפִלוּ בַּקְבּוּק אֶחָד.
"הֵי, מָה אַתָה עוֹשֶׂה?" שָׁמַע פִּתְאוֹם קוֹל. לְיָדוֹ הָלַךְ אֲרִי, לָבוּשׁ בְּבִגְדֵי ג'וּדוֹ. אַלוֹן הִסְמִיק בִּמְבוּכָה. הוּא קִלֵל אֶת הָרֶגַע שֶׁהִתְרַחֵק מֵהַמַחְשֵׁב. עַכְשָׁו אֲרִי יִצְחַק עָלָיו שֶׁהוּא אוֹסֵף זֶבֶל.
"אֶמְמְמְ… אֶמְמְמְ…" גִמְגֵם, "אֲנִי צָרִיךְ כֶּסֶף לְשִׁדְרוּגִים לְ'אַלוּף הָהָר', אֶמְמְמְ… בַּקְבּוּקִים…"
"וַואי, מַגְנִיב!" הִתְלַהֵב אֲרִי. "אַתָה אוֹסֵף בַּקְבּוּקִים בִּשְׁבִיל הַפִּקָדוֹן? הָיִיתִי מִצְטָרֵף וְעוֹזֵר לְךָ אֲבָל אֲנִי חַיָב לָרוּץ לַג'וּדוֹ."
"זֶה בְּסֵדֶר," מִלְמֵל אַלוֹן, עֲדַיִן נָבוֹךְ.
לְמָחֳרָת הֵבִיא אֲרִי לַכִּתָה אַרְבַּע פַּחִיוֹת וּבַקְבּוּק.
"תִרְאֶה, אָסַפְתִי בִּשְׁבִילְךָ," אָמַר לְאַלוֹן וְהוֹשִׁיט לוֹ אוֹתָם.
"מָה זֶה?" הִתְעַנְיְנָה נָעֳמִי.
"אַלוֹן אוֹסֵף בַּקְבּוּקִים רֵיקִים בִּשְׁבִיל הַפִּקָדוֹן," עָנָה לָה אֲרִי לִפְנֵי שֶׁאַלוֹן הִסְפִּיק לְהַשְׁתִיק אוֹתוֹ.
"אָה," חִיְכָה נָעֳמִי, "זֶה מָה-זֶה קָשֶׁה! נִסִיתִי פַּעַם, אֲבָל צָרִיךְ הָמוֹן. גַם אֲנִי אָבִיא לְךָ אִם אֶמְצָא."
בַּהַפְסָקָה הַבָּאָה אַלוֹן כְּבָר לֹא נִשְׁאַר בַּכִּתָה. כַּמָה יְלָדִים גָרְרוּ אוֹתוֹ לְסִיבוּב אִסוּף בַּקְבּוּקִים בְּבֵית הַסֵפֶר. הֵם הָיוּ צְרִיכִים לַעֲצֹר אֶת לִיהִי, שֶׁרָצְתָה לִצְלֹל לְתוֹךְ הַפַּח הַיָרֹק הָעֲנָקִי שֶׁבֶּחָצֵר. אַחַר כָּךְ הֵם מָצְאוּ רַק בַּקְבּוּק אֶחָד בַּפַּח שֶׁל חֲדַר הַמוֹרִים, אֲבָל הָיָה מַמָשׁ כֵּיף לְהִסְתוֹבֵב עִם כֻּלָם. בְּדֶרֶךְ כְּלָל אַלוֹן שָׂנֵא אֶת הַהַפְסָקוֹת וּבִלָה אוֹתָן לְבַד בַּכִּתָה, אֲבָל הַפַּעַם הַהַפְסָקָה עָבְרָה מַהֵר מִדַי. גַם הַמוֹרִים שֶׁרָאוּ אֶת הַחֲבוּרָה הָרוֹעֶשֶׁת וְשָׁמְעוּ עַל הַמִבְצָע שֶׁל אַלוֹן הִבְטִיחוּ שֶׁיְחַפְּשׂוּ בִּשְׁבִילוֹ בַּקְבּוּקִים.
בַּיוֹם לְמָחֳרָת כְּבָר חִכְּתָה לְיַד הַכִּסֵא שֶׁלוֹ בַּכִּתָה שַׂקִית גְדוֹלָה עִם בַּקְבּוּקִים וּפַחִיוֹת. אֲרִי שָׁאַל אוֹתוֹ מָה הוּא עוֹשֶׂה אַחֲרֵי הַצָהֳרַיִם וְהִצִיעַ שֶׁיָבוֹא אֵלָיו וְיֵצֵא אִתוֹ לְסִיבוּב בַּשְׁכוּנָה. אַלוֹן הִסְכִּים בְּשִׂמְחָה.
בַּדֶרֶךְ אֶל הָהָר
אַלוֹן סָפַר אֶת הַבַּקְבּוּקִים הָרֵיקִים שֶׁהִצְלִיחַ לֶאֱסֹף עַד עַכְשָׁו. הָיוּ לוֹ 37 בַּקְבּוּקִים וּפַחִיוֹת. לֹא מְעַט, אֲבָל גַם רָחוֹק מִלְהַסְפִּיק. אַלוֹן שָׂם לֵב שֶׁאִמָא שֶׁלוֹ הָיְתָה מַמָשׁ מְרֻצָה כְּשֶׁאֲרִי בָּא אִתוֹ הַבַּיְתָה מִבֵּית הַסֵפֶר. זֹאת הָיְתָה הַפַּעַם הָרִאשׁוֹנָה הַשָׁנָה שֶׁחָבֵר מֵהַכִּתָה בָּא אֵלָיו. לְמִי הָיָה זְמַן לַחֲבֵרִים כְּשֶׁטִפֵּס עַל הַר הַשֶׁלֶג? אֲבָל עַכְשָׁו הוּא גִלָה שֶׁכְּדֵי לַעֲבֹר אֶת שָׁלָב אַרְבָּעִים וְשָׁלוֹשׁ וְלַחְזֹר לָהָר הָאָהוּב שֶׁלוֹ הוּא צָרִיךְ חֲבֵרִים גַם בָּעוֹלָם הָאֲמִתִי.
אַחֲרֵי אֲרוּחַת הַצָהֳרַיִם הִצִיעַ אֲרִי לָלֶכֶת לַפָלָאפֶל שֶׁל אִיתַי בַּשְׁכוּנָה. "אוּלַי יֵשׁ לוֹ בַּקְבּוּקִים רֵיקִים," אָמַר. זֶה הָיָה רַעְיוֹן מַדְהִים. אֵיךְ אַלוֹן לֹא חָשַׁב עָלָיו בְּעַצְמוֹ? אִיתַי נָתַן לָהֶם לֹא פָּחוֹת מֵ-11 בַּקְבּוּקִים וְאָז כִּבֵּד אוֹתָם בִּשְׁתֵי פַּחִיוֹת מַשְׁקֶה בְּחִנָם. "כָּל הַכָּבוֹד לָכֶם, יְלָדִים," הוּא אָמַר. אַלוֹן קְצָת הִתְבַּיֵשׁ שֶׁהוּא עוֹשֶׂה אֶת זֶה יוֹתֵר בִּשְׁבִיל הַכֶּסֶף וּפָחוֹת בִּשְׁבִיל הַמִחְזוּר, אֲבָל הָיָה כֵּיף לִשְׁתוֹת מִיץ תַפּוּחִים עִם אֲרִי וְאָז לִזְרֹק לַשַׂקִית גַם אֶת הַפַּחִיוֹת שֶׁלָהֶם.
בְּאוֹתוֹ יוֹם הֵם הֵבִיאוּ 50 בַּקְבּוּקִים לַמִינִימַרְקֶט שֶׁל שׁוּקִי וְאַלוֹן קִבֵּל 15 שְׁקָלִים רִאשׁוֹנִים בַּדֶרֶךְ אֶל הָהָר. בְּחֵלֶק מֵהַכֶּסֶף הֵם קָנוּ קַרְטִיבִים, וּכְשֶׁיָשְׁבוּ עַל הַסַפְסָל מוּל הַמִינִימַרְקֶט וְצָחֲקוּ עַד שֶׁכְּבָר לֹא יָכְלוּ לִנְשֹׁם, אַלוֹן הֵבִין שֶׁזָכָה גַם בְּחָבֵר טוֹב.
שְׁבוּעַ אַחֲרֵי תְחִלַת הַמִבְצָע אַלוֹן לֹא הָיָה יָכוֹל לָלֶכֶת בְּמִסְדְרוֹן בֵּית הַסֵפֶר בְּלִי שֶׁמִישֶׁהוּ יִתֵן לוֹ בַּקְבּוּק אוֹ שַׂקִית עִם כַּמָה בַּקְבּוּקִים אוֹ פַּחִיוֹת. מוֹרִים, תַלְמִידִים, אַב הַבַּיִת – כֻּלָם הִכִּירוּ אֶת הַמִבְצָע שֶׁל אַלוֹן וְכֻלָם נִרְתְמוּ אֵלָיו בְּשִׂמְחָה; כְּאִלוּ כָּל הַבַּקְבּוּקִים הָרֵיקִים הָאֵלֶה רַק חִפְּשׂוּ יֶלֶד שֶׁרוֹצֶה לֶאֱסֹף אוֹתָם. אַלוֹן גַם לֹא סֵרֵב לְקַבֵּל בַּקְבּוּקִים גְדוֹלִים, אַף עַל פִּי שֶׁיָדַע שֶׁלֹא יְקַבֵּל עֲלֵיהֶם פִּקָדוֹן. הוּא פָּשׁוּט עָצַר בַּמִחְזוּרִית, הִשְׁלִיךְ אוֹתָם לְתוֹכָה וְהֶחְלִיט שֶׁזֹאת הַתוֹדָה שֶׁלוֹ לְכָל הָאֲנָשִׁים הַטוֹבִים שֶׁעוֹזְרִים לוֹ. מִדֵי יוֹמַיִם הוּא וַאֲרִי הִמְשִׁיכוּ לַפָלָאפֶל שֶׁל אִיתַי, אֲבָל הַסִיבוּב שֶׁלָהֶם כָּלַל גַם אֶת בֵּית גִיל הַזָהָב בַּשְׁכוּנָה, שֶׁהִצִיב עֲבוּרָם פַּח מְיֻחָד לְיַד מְכוֹנַת הַמַשְׁקָאוֹת בַּלוֹבִּי. הָיוּ גַם שְׁתֵי פִּיצוּצִיוֹת שֶׁכְּבָר הִכִּירוּ אוֹתָם וְשָׁמְרוּ עֲבוּרָם פַּחִיוֹת וּבַקְבּוּקִים. אַלוֹן חִכָּה לְסִיבוּבֵי הַשְׁכוּנָה הָאֵלֶה. פִּתְאוֹם הִכִּיר כָּל כָּךְ הַרְבֵּה אֲנָשִׁים!
עֶרֶב אֶחָד, אַחֲרֵי שֶׁחָזַר מֵהַסִיבוּב הָרָגִיל מֻתָשׁ וְשָׂמֵחַ, קָרְאוּ לוֹ הַהוֹרִים שֶׁלוֹ לַמִטְבָּח.
"נוּ, כַּמָה כְּבָר אָסַפְתָ? הִגַעְתָ לַסְכוּם שֶׁרָצִיתָ?"
"לֹא," הוֹדָה אַלוֹן, "אֲנִי בְּעֵרֶךְ בַּחֲצִי הַדֶרֶךְ."
"רָאִינוּ שֶׁאַתָה רְצִינִי וּמַשְׁקִיעַ," אָמְרָה אִמָא, "וְהֶחְלַטְנוּ לְהַשְׁלִים בִּשְׁבִילְךָ אֶת הַסְכוּם."
הַהוֹרִים שֶׁלוֹ הִבִּיטוּ בּוֹ בְּחִיוּכִים גֵאִים. אַלוֹן הֵבִין שֶׁאִם יִרְצֶה, יוּכַל לַעֲזֹב אֶת סִיבוּבֵי הַשְׁכוּנָה הַמַתִישִׁים וְלַחְזֹר לְהַר הַשֶׁלֶג שֶׁלוֹ כְּבָר מָחָר. אָז לָמָה הוּא לֹא מַרְגִישׁ אֶת הַשִׂמְחָה שֶׁצִפָּה לָה? הוּא חָשַׁב עַל אֲרִי, עַל אִיתַי שֶׁיְחַכֶּה לוֹ עִם הַבַּקְבּוּקִים וְלֹא יָבִין מָה קָרָה, עַל הַדַיָרִים הַמַקְסִימִים בְּבֵית גִיל הַזָהָב שֶׁקִבְּלוּ אוֹתוֹ בְּכִּיפִים בְּכָל פַּעַם שֶׁהִגִיעַ לֶאֱסֹף אֶת הַפַּח. הוּא בֶּאֱמֶת מוּכָן לְהַחְלִיף אוֹתָם בְּמִשְׂחַק מַחְשֵׁב? פִּתְאוֹם לֹא הִצְלִיחַ לִזְכֹּר לָמָה שָׁלָב אַרְבָּעִים וְשָׁלוֹשׁ הָיָה כָּל כָּךְ חָשׁוּב לוֹ.
"אַתֶם יוֹדְעִים מָה, תוֹדָה, אֲבָל אֲנִי חוֹשֵׁב שֶׁאַמְשִׁיךְ לֶאֱסֹף בַּקְבּוּקִים," אָמַר לְבַסוֹף.
"בָּא לְךָ פָלָאפֶל?" שָׁאַל אֶת אֲרִי לְמָחֳרָת כְּשֶׁעָבְרוּ אֵצֶל אִיתַי.
"בָּרוּר!" הִתְלַהֵב אֲרִי. "אֲבָל מָה יִהְיֶה עִם גַרְזֶן הַקֶרַח שֶׁאַתָה צָרִיךְ לְ'אַלוּף הָהָר'?"
"הוּא יְחַכֶּה עוֹד קְצָת," הֵשִׁיב אַלוֹן.
בִּכְפָר קָטָן עַל גְדוֹת הָאָמָזוֹנָס חַיָה לִפְנֵי זְמַן רַב מְאֹד יַלְדָה וּשְׁמָה מָאלָה. הִיא הָיְתָה חֲכָמָה וְטוֹבָה, אֲבָל יוֹתֵר מִכֹּל – נְחוּשָׁה. כְּשֶׁיַלְדֵי הַכְּפָר הִתְחָרוּ בְּטִפּוּס עַל עֵצִים, מָאלָה לֹא נָחָה עַד שֶׁהִגִיעָה לַמָקוֹם הַגָבוֹהַ בְּיוֹתֵר. כְּשֶׁחָגְגוּ אֶת הָאָבִיב בִּמְסִבָּה גְדוֹלָה, הָיוּ רִקוּדֶיהָ שֶׁל מָאלָה הַפְּרָאִיִים וְהַיָפִים בְּיוֹתֵר. כֻּלָם יָדְעוּ שֶׁתִגְדַל לִהְיוֹת אִשָׁה מְיֻחֶדֶת בְּמִינָה.
יוֹם אֶחָד, כְּשֶׁיָשְׁבוּ סְבִיב הַמְדוּרָה בְּסוֹף יוֹם אָרֹךְ וּמְעַיֵף, סִפֵּר אֶחָד מִלוֹחֲמֵי הַכְּפָר אֶת הַסִפּוּר עַל נְהַר הַשׁוֹקוֹלָד. "הוּא אֲמִתִי כְּמוֹ שֶׁאֲנִי אֲמִתִי," אָמַר הַלוֹחֵם, "פֵּרוֹת הַקָקָאוֹ נוֹשְׁרִים בְּמוֹצָא הַנָהָר וְאָז נִגְרָסִים עַל יְדֵי אֲבָנִים גְדוֹלוֹת. בְּמוֹרַד הַנָהָר הוֹפְכִים הַמַיִם לִזְרִימָה גוֹעֶשֶׁת שֶׁל מַשְׁקֵה אֵלִים נִפְלָא, וְכָל אֶחָד שֶׁמַגִיעַ אֶל נְהַר הַשׁוֹקוֹלָד יָכוֹל לִשְׁתוֹת כִּרְצוֹנוֹ וַאֲפִלוּ לְהִשְׁתַכְשֵׁךְ בַּשׁוֹקוֹלָד הַנֶהֱדָר."
כָּל הַיְלָדִים אָהֲבוּ אֶת הַסִפּוּר, אֲבָל רַק מָאלָה נִשְׁבְּעָה לְעַצְמָה שֶׁלֹא תָנוּחַ וְלֹא תִשְׁקֹט עַד שֶׁתַגִיעַ לִנְהַר הַשׁוֹקוֹלָד. וְעִם הַמַחְשָׁבָה הַזֹאת נִרְדְמָה לְיַד הַמְדוּרָה.
יוֹצֵאת לַמַסָע
חָלְפוּ שָׁנִים, מָאלָה נֶהֶפְכָה לְנַעֲרָה. הַמַחְשָׁבָה עַל נְהַר הַשׁוֹקוֹלָד לֹא הִרְפְּתָה מִמֶנָה, וּבֹקֶר אֶחָד הִכְנִיסָה לְתַרְמִילָה קְצָת צֵידָה וְיָצְאָה לַדֶרֶךְ בְּלִי לְהִפָּרֵד מֵאַף אֶחָד, כְּדֵי שֶׁלֹא יְנַסוּ לְשַׁכְנֵעַ אוֹתָה לְהִשָׁאֵר בִּצְעָקוֹת אוֹ בִּדְמָעוֹת.
צָעֲדָה מָאלָה בְּתוֹךְ יַעֲרוֹת הָעֲנָק שֶׁל הָאָמָזוֹנָס. זוֹ לֹא הָיְתָה הֲלִיכָה פְּשׁוּטָה. הִיא נֶאֶלְצָה לְפַלֵס לָה דֶרֶךְ בִּמְקוֹמוֹת שֶׁבָּהֶם רֶגֶל אָדָם לֹא דָרְכָה מֵעוֹלָם. צִפּוֹרִים צִבְעוֹנִיוֹת וִיפֵהפִיוֹת לִוּוּ אֶת דַרְכָּה. מָאלָה הִבִּיטָה בָּהֶן, שָׁמְעָה אֶת שִׁירָתָן וְאָמְרָה לְעַצְמָה: "צִפּוֹרִים יָפוֹת, אֲבָל הֵן כְּלוּם בְּהַשְׁוָאָה לִנְהַר הַשׁוֹקוֹלָד הַמֻפְלָא שֶׁמְחַכֶּה לִי."
לְכָל אֹרֶךְ דַרְכָּה צָמְחוּ עֲצֵי פְּרִי שֶׁהוֹשִׁיטוּ לָה אֶת פֵּרוֹתֵיהֶם הַמְתוּקִים וְהָרַעֲנַנִים. מָאלָה הָיְתָה קוֹטֶפֶת פְּרִי אוֹ שְׁנַיִם, אוֹכֶלֶת מֵהֶם וְחוֹשֶׁבֶת: "נֶחְמָד, אֲפִלוּ טָעִים, אֲבָל אֵיךְ אֶפְשָׁר לְהַשְׁווֹת אֶת זֶה לְפֵרוֹת הַקָקָאוֹ וְלִנְהַר הַשׁוֹקוֹלָד שֶׁזוֹרֵם לוֹ עֲבוּרִי אֵי שָׁם?"
מְסִבָּה בַּכְּפָר
כַּעֲבֹר חֳדָשִׁים רַבִּים הִגִיעָה לְשׁוּלָיו שֶׁל כְּפָר גָדוֹל. יְלָדִים חֲמוּדִים קִבְּלוּ אֶת פָּנֶיהָ בִּתְרוּעוֹת וְלִוּוּ אוֹתָה לְמֶרְכַּז הַכְּפָר. אַנְשֵׁי הַכְּפָר הִקִיפוּ אוֹתָה בִּבְרָכוֹת וְהִצִיעוּ לָה מַאֲכָלִים וּמַשְׁקָאוֹת. הֵם הִצִיעוּ לָה לְהִשָׁאֵר וְלַחְגֹג אִתָם בָּעֶרֶב. בַּהַתְחָלָה סֵרְבָה מָאלָה. הָיָה לָה חֲבָל לְבַזְבֵּז אֲפִלוּ שָׁעוֹת סְפוּרוֹת בְּדַרְכָּה אֶל הַנָהָר. אֲבָל אָז הִסְכִּימָה לְהִשָׁאֵר לַיְלָה אֶחָד בִּלְבַד כְּדֵי לָנוּחַ וְלֶאֱגֹר כֹּחוֹת.
הַמְסִבָּה בְּאוֹתוֹ עֶרֶב הָיְתָה נֶהֱדֶרֶת. כֻּלָם הִצִיעוּ לָה תַבְשִׁילִים טְעִימִים שֶׁכְּמוֹתָם לֹא רָאֲתָה וְלֹא טָעֲמָה מֵעוֹדָה. הַיְלָדִים רָצוּ לְשַׂחֵק אִתָה וְהַמְבֻגָרִים בִּקְשׁוּ לִשְׁמֹעַ אֶת סִפּוּרָה. מָאלָה הוֹדְתָה לְכֻלָם עַל קַבָּלַת הַפָּנִים הַנֶהֱדֶרֶת, אֲבָל בֵּינָה לְבֵין עַצְמָה חָשְׁבָה שֶׁלֹא כְּדַאי לְהִקָשֵׁר יוֹתֵר מִדַי לָאֲנָשִׁים הַטוֹבִים אוֹ לַיְלָדִים הַחֲמוּדִים כְּדֵי שֶׁלֹא תִתְפַּתֶה לְהִשָׁאֵר וּלְוַתֵר עַל נְהַר הַשׁוֹקוֹלָד שֶׁזוֹרֵם לוֹ אֵי שָׁם וּמְחַכֶּה לָה. כְּשֶׁהֵאִיר הַשַׁחַר עָזְבָה מָאלָה אֶת הַכְּפָר הַמַקְסִים, וּבְלִי לְחַכּוֹת שֶׁתוֹשָׁבֵי הַכְּפָר יָקוּמוּ מִשְׁנָתָם נִכְנְסָה שׁוּב לְתוֹךְ הַיַעַר.
הַנָהָר
יָמִים, שָׁבוּעוֹת וַאֲפִלוּ חֳדָשִׁים פִּלְסָה מָאלָה אֶת דַרְכָּה. הִיא הִגִיעָה לִמְקוֹמוֹת מַרְהִיבִים בְּיָפְיָם וּפָגְשָׁה אֲנָשִׁים מְעַנְיְנִים, אַךְ בְּכָל פַּעַם שֶׁעָמְדָה עַל פִּסְגַת הַר גָבוֹהַ אוֹ רָאֲתָה שְׁקִיעָה כְּתֻמָה צוֹבַעַת אֶת מֵי הַנָהָר בְּזָהָב, הִקְפִּידָה לְהַזְכִּיר לְעַצְמָה שֶׁהָעוֹלָם אָמְנָם יָפֶה, אֲבָל הִיא לֹא יְכוֹלָה לֵהָנוֹת מִמֶנוּ הֲנָאָה שְׁלֵמָה עַד שֶׁלֹא תַגִיעַ לִנְהַר הַשׁוֹקוֹלָד.
יוֹם אֶחָד עָבְרָה מָאלָה סְבַךְ קוֹצָנִי אָרֹךְ וּמְיַגֵעַ בִּמְיֻחָד. הִיא פִּלְסָה לָה דֶרֶךְ בְּעֶזְרַת הַמָצֵ'טָה הַחַדָה שֶׁלָה כְּשֶׁלְפֶתַע פִּתְאֹם מָצְאָה אֶת עַצְמָה עוֹמֶדֶת עַל גָדָה שֶׁל נָהָר גוֹעֵשׁ שֶׁצִבְעוֹ חוּם וְהוּא מֵפִיץ נִיחוֹחַ מֻפְלָא שֶׁל קָקָאוֹ.
יָכוֹל לִהְיוֹת שֶׁהִגַעְתִי? שָׁאֲלָה מָאלָה אֶת עַצְמָה. הִיא כָּרְעָה לְיַד הַנַחַל, הֶעֱבִירָה אֶת יָדָה בְּתוֹכוֹ וְהֵרִימָה אוֹתָה אֶל פִּיהָ. טַעַם גַן-עֵדֶן שָׁטַף אֶת כָּל-כֻּלָה. אֲפִלוּ תְנוּכֵי אָזְנֶיהָ הִסְתַמְרוּ בְּעֹנֶג מֵהַשׁוֹקוֹלָד הַנֶהֱדָר. הִיא שָׁתְתָה עוֹד וָעוֹד, וְאָז נָחָה קְצָת עַל שְׂפַת הַנַחַל וְשָׁאֲפָה עֲמֻקוֹת אֶת רֵיחוֹ. אַחֲרֵי מְנוּחָה קְצָרָה הִכְנִיסָה לַנָהָר רֶגֶל מְהֻסֶסֶת וְאָז עוֹד רֶגֶל, עַד שֶׁטָבְלָה כֻּלָה בַּנוֹזֵל הֶעָשִׁיר. כְּשֶׁיָצְאָה הִרְגִישָׁה שֶׁגוּפָה חָלָק וְזוֹהֵר, כְּאִלוּ טִהֵר הַשׁוֹקוֹלָד אֶת עוֹרָה הַפָּצוּעַ.
אֲנָשִׁים נוֹסָפִים
בַּהַתְחָלָה שָׁמְעָה קוֹל רָחוֹק. הִיא לֹא הָיְתָה בְּטוּחָה אִם זוֹ קְרִיאַת צִפּוֹר אוֹ קוֹל אֱנוֹשִׁי. אֲבָל אָז רָאֲתָה דְמוּת אָדָם רְחוֹקָה וְנוֹפְפָה בְּיָדָה.
"שָׁלוֹם," אָמְרָה לַגֶבֶר כְּשֶׁהִתְקָרֵב אֵלֶיהָ, "שְׁמִי מָאלָה."
"וַאֲנִי נָאפְּיוֹ," הוּא עָנָה. "אֵיךְ הִגַעַתְ לְכָאן? הַאִם הִגַעְתָ לִנְהַר הַשׁוֹקוֹלָד בְּמִקְרֶה?"
"לֹא. חִפַּשְׂתִי אוֹתוֹ יָמִים רַבִּים מְאֹד, מֵאָז שֶׁהָיִיתִי יַלְדָה," עָנְתָה מָאלָה, וְנָאפְּיוֹ אָמַר שֶׁכָּךְ זֶה גַם אֶצְלוֹ.
הֵם הִבְעִירוּ מְדוּרָה, וְרֵיחַ הֶעָשָׁן הֵבִיא אֲלֵיהֶם עוֹד שְׁנֵי אֲנָשִׁים צְעִירִים שֶׁהִגִיעוּ לִנְהַר הַשׁוֹקוֹלָד רַק לִפְנֵי יוֹמַיִם: לוּסָה וְסָאקָאר.
הָיָה מְרַתֵק לִשְׁמֹעַ אֶת סִפּוּרֵיהֶם שֶׁל חֲבֵרֶיהָ הַחֲדָשִׁים עַל הַדֶרֶךְ הָאֲרֻכָּה שֶׁהֵבִיאָה אוֹתָם לְכָאן. אֲבָל אַף אֶחָד מֵהֶם לֹא זָכַר פְּרָטִים רַבִּים עַל הָאֲנָשִׁים שֶׁפָּגְשׁוּ, הַדְבָרִים שֶׁרָאוּ וְהַמְקוֹמוֹת שֶׁהָיוּ בָּהֶם. הֵם שָׁתוּ עוֹד וָעוֹד מִמַשְׁקֵה הַשׁוֹקוֹלָד שֶׁזָרַם לְנֶגֶד עֵינֵיהֶם. הֵם הִשְׁתַכְשְׁכוּ בּוֹ וְשִׂחֲקוּ וְאָז שָׁתוּ עוֹד. הֵם הָיוּ מֻקְסָמִים וּמְאֻשָׁרִים.
בְּאוֹתוֹ לַיְלָה נִרְדְמָה מָאלָה בְּשַׁלְוָה מֻחְלֶטֶת, גַם אִם בִּטְנָה כָּאֲבָה קְצָת.
כָּךְ בְּדִיוּק בִּלוּ אֶת יוֹם הַמָחֳרָת, וְאֶת הַיוֹם שֶׁאַחֲרָיו.
בַּיוֹם הַשְׁלִישִׁי אָמַר נָאפְּיוֹ: "שִׁמְעוּ, חֲבֵרִים. שָׁמַעְתִי עַל מָקוֹם רָחוֹק וּמֻפְלָא: הַר הַזָהָב. כֻּלוֹ מָלֵא סְלָעִים עֲצוּמִים שֶׁל זָהָב טָהוֹר וַאֲפִלוּ הַצְמָחִים שֶׁעָלָיו עֲשׂוּיִים מֵעַלְעַלֵי זָהָב דַקִיקִים. אֲנִי מַרְגִישׁ שֶׁחַיַי אֵינָם חַיִים עַד שֶׁאַגִיעַ לְאוֹתוֹ הַר זָהָב מֻפְלָא."
"כֵּן," אָמְרָה לוּסָה, "גַם אֲנִי שָׁמַעְתִי עַל הַר הַזָהָב… אֲנִי חַיֶבֶת לָצֵאת לְחַפֵּשׂ אוֹתוֹ."
"גַם אֲנִי אֶצְטָרֵף אֲלֵיכֶם," הִכְרִיז סָאקָאר. "אֲנִי מַרְגִישׁ שֶׁרַק בְּהַר הַזָהָב אוּכַל לְהַשִׂיג שַׁלְוָה. נֵצֵא לַדֶרֶךְ מָחָר?"
כֻּלָם הִסְכִּימוּ בְּהִתְלַהֲבוּת. כֻּלָם מִלְבַד מָאלָה. הִיא עָצְמָה אֶת עֵינֶיהָ וְנִזְכְּרָה בַּצִפּוֹרִים הַיָפוֹת שֶׁפָּגְשָׁה בְּדַרְכָּה וְכִמְעַט לֹא הִסְתַכְּלָה עֲלֵיהֶן; בַּפֵּרוֹת הָרַעֲנַנִים שֶׁאָכְלָה, וְכִמְעַט לֹא הִרְגִישָׁה בְּטַעֲמָם; בִּשְׁקִיעוֹת הַזָהָב הַכְּתֻמוֹת. פִּתְאֹם הִבְהֵב בְּרֹאשָׁה זִכָּרוֹן יָשָׁן עַל כְּפָר קָטָן מָלֵא יְלָדִים מְתוּקִים וַאֲנָשִׁים נֶחְמָדִים. כְּפָר שֶׁבּוֹ הִרְגִישָׁה רְצוּיָה וַאֲהוּבָה.
"אֲפִלוּ נְהַר הַשׁוֹקוֹלָד יַחְוִיר אֶל מוּל הַר הַזָהָב, אַתְ תִרְאִי, מָאלָה!" אָמַר נָאפְּיוֹ שֶׁיָשַׁב לְיָדָה.
מָאלָה נִעְנְעָה בְּרֹאשָׁה. "אֲנִי לֹא אָבוֹא אִתְכֶם," אָמְרָה.
"מָה, תִשָׁאֲרִי כָּאן?" נִדְהֲמָה לוּסָה. "כַּמָה שׁוֹקוֹלָד אֶפְשָׁר לִשְׁתוֹת? הַבֶּטֶן שֶׁלִי כּוֹאֶבֶת כְּבָר יוֹמַיִם."
לְמָחֳרָת מִלְאָה מָאלָה בַּקְבּוּק גָדוֹל בְּמַשְׁקֵה שׁוֹקוֹלָד עָשִׁיר וְהִכְנִיסָה אוֹתוֹ לְתִיקָה. יַלְדֵי הַכְּפָר בְּוַדַאי יִשְׂמְחוּ לִטְעֹם מִמֶנוּ. הִיא פָּסְעָה עַל הַשְׁבִיל בַּדֶרֶךְ חֲזָרָה בְּרַגְלַיִם קַלוֹת. צִפּוֹר צִבְעוֹנִית לִוְתָה אוֹתָה בְּשִׁיר.
הֵן הָיוּ בְּכָל מָקוֹם. הֲכִי מְשֻׁנֶה הָיָה שֶׁאַף אֶחָד אַחֵר לֹא רָאָה אוֹתָן. חוּץ מִלוֹלִי. הִיא רָאֲתָה מִפְלָצוֹת בְּכָל מָקוֹם. כְּשֶׁהָיְתָה קְטַנָה עוֹד קָרְאָה לַהוֹרִים שֶׁלָהּ שֶׁיְגָרְשׁוּ אוֹתָן.
"אַבָּא! יֵשׁ לִי מִפְלֶצֶת מִתַחַת לַמִטָה! תְגָרֵשׁ אוֹתָהּ!"
וְאַבָּא הָיָה בָּא, נֶאֱנַח, יוֹרֵד עַל הַבִּרְכַּיִם, לִפְעָמִים אֲפִלוּ לוֹקֵחַ מַקֵל שֶׁל מַטְאֲטֵא, מֵזִיז אוֹתוֹ כַּמָה פְּעָמִים מִתַחַת לַמִטָה שֶׁל לוֹלִי וְאוֹמֵר: "קִישְׁטָה, מִפְלֶצֶת, קִישְׁטָה." וְאָז הָיָה מִזְדַקֵף וְאוֹמֵר: "זֶהוּ, הִיא הָלְכָה." אֲבָל לוֹלִי יָדְעָה שֶׁהִיא בְּסַךְ הַכֹּל עָבְרָה לָאָרוֹן. אֵיךְ הוּא לֹא רוֹאֶה?
לְאַט לְאַט הִתְוַסְפוּ עוֹד וְעוֹד מִפְלָצוֹת.
כְּשֶׁהָלְכוּ לַבְּרֵכָה, חִכְּתָה מִפְלֶצֶת בַּמַיִם הָעֲמֻקִים.
כְּשֶׁהָלְכוּ לַגִנָה, הָיוּ הַמִפְלָצוֹת צוֹחֲקוֹת מֵעַל עַנְפֵי הָעֵצִים. לִפְעָמִים גַם הָיוּ מִסְתַחְרְרוֹת בַּקָרוּסֵלָה אוֹ מְחַכּוֹת לְלוֹלִי בַּשָׁלָב הֲכִי גָבוֹהַ בַּסֻלָם.
בַּבַּיִת שֶׁל סַבָּא וְסָבְתָא הָיְתָה אַחַת עַל הַמַדָף עִם אֹסֶף הַבֻּבּוֹת מִכָּל הָעוֹלָם. הִיא הָיְתָה מַחְרִידָה.
וּבְכָל פַּעַם שֶׁלוֹלִי נִסְתָה לְהַסְבִּיר עַל הַמִפְלָצוֹת אוֹ לְהַרְאוֹת אוֹתָן, אַף אֶחָד לֹא רָאָה וְלֹא הֵבִין.
עִם הַזְמַן הָיוּ יוֹתֵר וְיוֹתֵר דְבָרִים שֶׁלוֹלִי לֹא יָכְלָה לַעֲשׂוֹת. לְמָשָׁל, לְכַבּוֹת אֶת הָאוֹר לִפְנֵי הַשֵׁנָה, לְהִכָּנֵס לַבְּרֵכָה אוֹ לַיָם, לַעֲלוֹת גָבוֹהַ בַּסֻלָם בְּגַן הַשַׁעֲשׁוּעִים וְעוֹד הַרְבֵּה דְבָרִים אֲחֵרִים שֶׁהַמִפְלָצוֹת מָנְעוּ מִמֶנָה לַעֲשׂוֹת.
יוֹם אֶחָד, כְּשֶׁלוֹלִי סֵרְבָה לָלֶכֶת עִם הַמִשְׁפָּחָה לַפַּארְק, אָמְרָה אִמָא אֶת הַמִשְׁפָּט שֶׁלוֹלִי שָׂנְאָה יוֹתֵר מִכֹּל: "אַתְ כְּבָר לֹא יַלְדָה קְטַנָה, לוֹלִי, אַתְ צְרִיכָה לְהָבִין שֶׁמִפְלָצוֹת הֵן לֹא אֲמִתִיוֹת."
אֲבָל הַפַּעַם לוֹלִי לֹא הִתְעַצְבְּנָה אוֹ בָּכְתָה, הִיא אָמְרָה פָּשׁוּט: "לְהֶפֶךְ, אַתְ צְרִיכָה לְהָבִין שֶׁמִפְלָצוֹת הֵן כֵּן אֲמִתִיוֹת."
"אֵיךְ אֲנִי יְכוֹלָה לְהָבִין אִם אֲנִי לֹא רוֹאָה אוֹתָן?" שָׁאֲלָה אִמָא.
וְאָז עָלָה בְּמוֹחָהּ שֶׁל לוֹלִי הָרַעְיוֹן הֲכִי גָדוֹל וַהֲכִי נֶהֱדָר בָּעוֹלָם: הִיא תְצַיֵר מַדְרִיךְ מִפְלָצוֹת. בִּשְׁבִיל כָּל הַמְבֻגָרִים שֶׁלֹא רוֹאִים אוֹתָן וּבִשְׁבִיל כָּל הַיְלָדִים שֶׁכֵּן רוֹאִים אוֹתָן.
בָּעַמוּד הָרִאשׁוֹן כָּתְבָה לוֹלִי אֶת הַכּוֹתֶרֶת:
מַדְרִיךְ הַמִפְלָצוֹת שֶׁל לוֹלִי
בָּעַמוּד שֶׁאַחֲרָיו כָּתְבָה:
מִפְלְצוֹת גַן הַשַׁעֲשׁוּעִים
הִיא צִיְרָה וְתֵאֲרָה אֶת מִפְלֶצֶת הַקָרוּסֵלָה שֶׁמְסוֹבֶבֶת לַיְלָדִים אֶת הָרֹאשׁ וְעוֹשָׂה בְּחִילָה. אֲבָל אָז רָצְתָה לְצַיֵר אֶת הַמִפְלֶצֶת שֶׁמְחַכָּה עַל רֹאשׁ הַסֻלָם וְלֹא הִצְלִיחָה לְהִזָכֵר אֵיךְ הִיא נִרְאֵית. כָּל כָּךְ הַרְבֵּה זְמַן כְּבָר לֹא טִפְּסָה עַל הַסֻלָם בִּגְלַל הַמִפְלֶצֶת הַזֹאת!
"אִמָא, מָחָר נֵלֵךְ לַגִנָה, בְּסֵדֶר?" שָׁאֲלָה.
אִמָא מְאֹד הִתְפַּלְאָה וְלוֹלִי הִסְבִּירָה לָהּ שֶׁכְּדֵי לְהַרְאוֹת לָהּ אֶת הַמִפְלָצוֹת, הִיא צְרִיכָה לְהִזָכֵר אֵיךְ הֵן נִרְאוֹת.
כְּשֶׁהִגִיעוּ לַגִנָה, שָׁמְעָה לוֹלִי אֶת נַהֲמָתָהּ שֶׁל הַמִפְלֶצֶת כְּבָר כְּשֶׁהָיְתָה עַל הַשְׁלַבִּים הָרִאשׁוֹנִים.
"אַתְ תִפְּלִי פְּלִי פְּלִי," הִיא אָמְרָה לָהּ מִלְמַעְלָה. בְּכָל יוֹם רָגִיל, לוֹלִי הָיְתָה מְפַחֶדֶת וּמְוַתֶרֶת, אֲבָל הַפַּעַם הָיְתָה לָהּ מְשִׂימָה. שָׁלָב אַחֲרֵי שָׁלָב הִיא הִתְקַדְמָה. רַק הֲצָצָה קְטַנָה וְדַי, חָשְׁבָה לְעַצְמָהּ. בְּבִרְכַּיִם רוֹעֲדוֹת הִיא הִגִיעָה לְרֹאשׁ הַסֻלָם וְהֵישִׁירָה מַבָּט אֶל הַמִפְלֶצֶת שֶׁחִכְּתָה לָהּ שָׁם. הָיָה בָּרוּר שֶׁהַמִפְלֶצֶת לֹא אוֹהֶבֶת שֶׁמִסְתַכְּלִים בָּהּ.
"לְכִי מִפֹּה," הִיא אָמְרָה לְלוֹלִי, אֲבָל לֹא נִשְׁמְעָה מְאַיֶמֶת כָּרָגִיל, אֶלָא קְצָת עֲיֵפָה. לוֹלִי הִסְתַכְּלָה בָּהּ שׁוּב וְיָרְדָה בִּזְהִירוּת אֶת כָּל הַדֶרֶךְ לְמַטָה בִּתְחוּשַׁת נִצָחוֹן.
לִפְנֵי שֶׁחָזְרוּ הַבַּיְתָה עָלְתָה לוֹלִי עַל הַנַדְנֵדָה כְּדֵי לִרְאוֹת כְּמוֹ שֶׁצָרִיךְ אֶת מִפְלֶצֶת הַנַדְנֵדוֹת הָאֲיֻמָה, שֶׁמְאַיֶמֶת לְהַשְׁלִיךְ מֵעָלֶיהָ אֶת הַיְלָדִים בִּתְנוּפָה.
בַּבַּיִת, אַחֲרֵי אֲרוּחַת הָעֶרֶב, יָשְׁבָה לוֹלִי לְיַד שֻׁלְחַן הַמִטְבָּח, צִיְרָה אֶת שְׁתֵי הַמִפְלָצוֹת וְכָתְבָה עֲלֵיהֶן תֵאוּר קָצָר. אַחַר כָּךְ הִיא הֵכִינָה שַׁעַר:
מִפְלְצוֹת הַמַיִם
הִיא תִצְטָרֵךְ לִמְצֹא דֶרֶךְ לִפְגֹשׁ אֶת מִפְלֶצֶת הַיָם וְאֶת מִפְלֶצֶת הַבְּרֵכָה.
וְאָז הִתְעַיְפָה וְהָלְכָה לִישֹׁן.
אֲבָל לִפְנֵי שֶׁנִרְדְמָה, בִּקְשָׁה מֵאַבָּא שֶׁיְכַבֶּה הַפַּעַם אֶת הָאוֹר. כְּדֵי לְצַיֵר מָחָר גַם אֶת הַמִפְלֶצֶת שֶׁמִתַחַת לַמִטָה, הִיא צְרִיכָה לְהִזָכֵר אֵיךְ הִיא נִרְאֵית.
לְמָחֳרָת, עוֹד לִפְנֵי שֶׁיָצְאָה מֵהַבַּיִת, הִסְפִּיקָה לְצַיֵר אֶת מִפְלֶצֶת הַשֵׁרוּתִים. זֹאת שֶׁעוֹשָׂה אֶת הָרַעַשׁ הַמַחְרִיד כְּשֶׁמוֹרִידִים אֶת הַמַיִם.
***
הַמִפְלָצוֹת, לְעֻמַת זֹאת, לֹא הָיוּ מְרֻצוֹת אוֹ שְׂמֵחוֹת. הֵן לֹא אָהֲבוּ שֶׁמִסְתַכְּלִים לָהֶן יָשָׁר בָּעֵינַיִם. מִפְלָצוֹת מִטִבְעָן אוֹהֲבוֹת לְהִתְחַבֵּא. זֶה לֹא בִּגְלַל שֶׁהֵן בַּיְשָׁנִיוֹת אוֹ מַשֶׁהוּ כָּזֶה, הֵן פָּשׁוּט יוֹתֵר מַפְחִידוֹת כְּשֶׁלֹא מַמָשׁ מִסְתַכְּלִים עֲלֵיהֶן.
הַמִפְלָצוֹת שֶׁל לוֹלִי עָשׂוּ כִּנוּס חֵרוּם וְהֶחְלִיטוּ לִשְׁלֹחַ אֵלֶיהָ מִפְלֶצֶת חֲדָשָׁה. מִפְלֶצֶת שֶׁתֵשֵׁב לָהּ עַל הַכָּתֵף בִּזְמַן שֶׁהִיא מְצַיֶרֶת אֶת "הַמַדְרִיךְ לְמִפְלָצוֹת" וְתִלְחַשׁ לָהּ דְבָרִים מַעֲלִיבִים בָּאֹזֶן.
וּבֶאֱמֶת, כְּשֶׁיָשְׁבָה לוֹלִי לְצַיֵר אֶת הַמַדְרִיךְ שֶׁלָהּ (הִיא בְּדִיוּק עָבְדָה עַל הַמִפְלֶצֶת בַּבַּיִת שֶׁל הַשְׁכֵנָה. הִסְתַבֵּר שֶׁהִיא דוֹמָה לְכֶלֶב דֵי קָטָן), הוֹפִיעָה פִּתְאוֹם הַמִפְלֶצֶת הַחֲדָשָׁה וְאָמְרָה לָהּ: "זֶה בִּכְלָל לֹא דוֹמֶה."
לוֹלִי הִפְסִיקָה לְצַיֵר וְהַמִפְלֶצֶת הִמְשִׁיכָה לִלְחֹשׁ: "כֻּלָם יִצְחֲקוּ עָלַיִךְ. אֵיזוֹ יַלְדָה בְּגִיל בֵּית סֵפֶר רוֹאָה מִפְלָצוֹת? גִיחְגִיחְגִיחְ."
"אַתְ מְצַיֶרֶת פָּשׁוּט מַחְרִיד," הִמְשִׁיכָה הַמִפְלֶצֶת, וְלוֹלִי הֶאֱמִינָה לָהּ, סָגְרָה אֶת הַמַחְבֶּרֶת בַּחֲבָטָה, הִכְנִיסָה אוֹתָהּ לַמְגֵרָה הַחֲשׁוּכָה וְהָלְכָה לְצַחְצֵחַ שִׁנַיִם. הִיא הִשְׁתַדְלָה לֹא לְהִסְתַכֵּל בַּחוֹר שֶׁבַּכִּיוֹר, כִּי שָׁם חִכְּתָה לָהּ מִפְלֶצֶת הַבִּיוּב הָאֲיֻמָה.
בְּמֶשֶׁךְ כַּמָה יָמִים רָצְתָה לוֹלִי לַחְזֹר לַעֲבֹד עַל מַדְרִיךְ הַמִפְלָצוֹת שֶׁלָהּ, אֲבָל בְּכָל פַּעַם שֶׁפָּתְחָה אֶת הַמְגֵרָה, רָאֲתָה צְלָלִית שֶׁל הַמִפְלֶצֶת הַחֲדָשָׁה שֶׁרָבְצָה עַל הַמַחְבֶּרֶת. הִיא הָיְתָה מְרִימָה אֶת הָרֹאשׁ, מְלַחְשֶׁשֶׁת: "לֹא כְּדַאי…" וְזֶה הָיָה מַסְפִּיק. לוֹלִי הָיְתָה סוֹגֶרֶת אֶת הַמְגֵרָה וּמוֹצֵאת מַשֶׁהוּ אַחֵר לַעֲשׂוֹת.
עֶרֶב אֶחָד שָׁאֲלָה אוֹתָהּ אִמָא: "מָה קוֹרֶה עִם מַחְבֶּרֶת הַמִפְלָצוֹת שֶׁלָךְ? אֲנִי כְּבָר סַקְרָנִית."
"הִפְסַקְתִי עִם זֶה," אָמְרָה לוֹלִי. "זֶה לֹא הָיָה טוֹב."
"מִי אָמַר?"
"אֲנִי אוֹמֶרֶת… כְּלוֹמַר, מִפְלֶצֶת הַמַחְבֶּרֶת אוֹמֶרֶת," עָנְתָה לוֹלִי בְּכֵנוּת.
"מְעַנְיֵן," אָמְרָה אִמָא. "יֵשׁ מִפְלֶצֶת שֶׁמַפְרִיעָה לָךְ לְצַיֵר מִפְלָצוֹת."
"כֵּן."
"אָז כְּדַאי שֶׁתְצַיְרִי אוֹתָהּ, לֹא? וְאוּלַי אֲפִלוּ תִכְתְבִי עָלֶיהָ סִפּוּר קָצָר," הִצִיעָה אִמָא.
"הִיא לֹא תֹאהַב אֶת זֶה," אָמְרָה לוֹלִי.
"בְּדִיוּק," אָמְרָה אִמָא.
לוֹלִי פָּתְחָה אֶת הַמְגֵרָה בְּאֹמֶץ.
"בִּשְׁבִיל מָה לָךְ?" נָהֲמָה הַמִפְלֶצֶת. "מִמֵילָא יֵצֵא לָךְ מְכֹעָר…"
לוֹלִי שָׂמָה אֶת הַמַחְבֶּרֶת עַל הַשֻׁלְחָן וּפָתְחָה אוֹתָהּ. הַמִפְלֶצֶת הִתְיַשְׁבָה לָהּ עַל הַכָּתֵף.
"לֹא עָדִיף שֶׁתִרְאִי טֵלֵוִיזְיָה?" הִיא הִצִיעָה. "נִרְאֶה לִי הַרְבֵּה יוֹתֵר כֵּיף. וּפָחוֹת מְעַיֵף."
לוֹלִי הִפְנְתָה אֶת פָּנֶיהָ וְהִבִּיטָה יָשָׁר בְּעֵינֶיהָ שֶׁל הַמִפְלֶצֶת.
"בַּחַיִים לֹא תַצְלִיחִי לְצַיֵר יְצוּר מֻרְכָּב כָּמוֹנִי," אָמְרָה הַמִפְלֶצֶת בְּבוּז.
אֲבָל לוֹלִי לָקְחָה אֶת הַצְבָעִים וְצִיְרָה אוֹתָהּ. הֲכִי מְדֻיָק שֶׁיָכְלָה. אַחַר כָּךְ הִיא כָּתְבָה עָלֶיהָ סִפּוּר. וְזֶה, פָּחוֹת אוֹ יוֹתֵר, הַסִפּוּר הַזֶה.
אִמָא הִבְטִיחָה לְמִיכַל שֶׁהִיא תְקַבֵּל כֶּלֶב לִכְבוֹד יוֹם הֻלַדְתָהּ הָעֲשִׂירִי. יוֹם הַהֻלֶדֶת כְּבָר עָבַר אֲבָל שׁוּם כְּלַבְלַב לֹא נִרְאָה בָּאֹפֶק. וְזֶה לֹא שֶׁמִיכַל שָׁכְחָה, אֲבָל הָיָה נִרְאֶה שֶׁבְּכָל פַּעַם אִמָא עֲסוּקָה אוֹ לֹא פְּנוּיָה אוֹ מַשֶׁהוּ אַחֵר מַטְרִיד אוֹתָהּ. לֹא מִזְמַן הַהוֹרִים שֶׁל מִיכַל נִפְרְדוּ וְאַבָּא עָבַר לָגוּר בְּבַיִת אַחֵר. זֶה הָיָה מְשֻׁנֶה לִהְיוֹת רַק שְׁתֵיהֶן בַּבַּיִת, אוֹ בַּבַּיִת הֶחָדָשׁ שֶׁל אַבָּא בַּיָמִים שֶׁהָיְתָה נִשְׁאֶרֶת אֶצְלוֹ. הַדִירָה שֶׁל אַבָּא הָיְתָה קְצָת מְבֻלְגֶנֶת וְלֹא הִרְגִישָׁה כְּמוֹ בַּיִת בִּכְלָל.
עֶרֶב אֶחָד, כְּשֶׁאִמָא וּמִיכַל הָיוּ לְבַד בַּבַּיִת, מִיכַל שׁוּב שָׁאֲלָה אֶת אִמָא עַל הַכֶּלֶב.
"טוֹב," אָמְרָה אִמָא בְּחִיוּךְ עִם אֲנָחָה, "מָחָר נֵלֵךְ לַכַּלְבִּיָה וְנִקַח כֶּלֶב."
"כַּלְבָּה," תִקְנָה מִיכַל וְחִבְּקָה אֶת אִמָא בְּאֹשֶׁר. "גְדוֹלָה וּלְבָנָה וְיָפָה." כְּמוֹ שֶׁל שְׁלוֹמִית, הִיא חָשְׁבָה לְעַצְמָהּ. לִשְׁלוֹמִית, הַחֲבֵרָה שֶׁל מִיכַל, הָיְתָה כַּלְבָּה לְבָנָה עִם פַּרְוָה רַכָּה וּנְעִימָה. קָרְאוּ לָהּ פְּרִינְסֶס. הֲכִי כֵּיף הָיָה לְהִתְכַּרְבֵּל אִתָהּ עַל הַסַפָּה. תָמִיד כְּשֶׁמִיכַל הָיְתָה בָּאָה לִשְׁלוֹמִית הֵן הָיוּ יוֹצְאוֹת יַחַד לְטַיֵל עִם פְּרִינְסֶס, שֶׁהָיְתָה קְשׁוּרָה בִּרְצוּעָה אֲדֻמָה, וְאָז, כְּשֶׁהָיוּ חוֹזְרוֹת, הָיוּ אוֹכְלוֹת אֲרוּחַת עֶרֶב עִם כָּל הַמִשְׁפָּחָה שֶׁל שְׁלוֹמִית: שְׁנֵי הָאַחִים הַקְטַנִים, הַהוֹרִים שֶׁלָהּ וּפְּרִינְסֶס, שֶׁהָיְתָה יוֹשֶׁבֶת מִתַחַת לְשֻׁלְחָן וּמְכַשְׁכֶּשֶׁת בַּזָנָב.
בַּלַיְלָה מִיכַל בְּקֹשִׁי הִצְלִיחָה לְהֵרָדֵם מֵרֹב הִתְרַגְשׁוּת. הִיא חָשְׁבָה אֵיךְ הַכַּלְבָּה שֶׁתָבִיא תֵשֵׁב מִתַחַת לַשֻׁלְחָן עַד שֶׁהִיא וְאִמָא יְסַיְמוּ לֶאֱכֹל, וְאָז תוּכַל לְהִתְכַּרְבֵּל אִתָהּ וּלְלַטֵף אֶת פַּרְוָתָהּ הָרַכָּה.
בַּיוֹם לְמָחֳרָת מִיכַל כְּבָר לֹא יָכְלָה לְחַכּוֹת שֶׁבֵּית סֵפֶר יִגָמֵר. כְּשֶׁאִמָא בָּאָה לֶאֱסֹף אוֹתָהּ מִיכַל צָוְחָה מֵרֹב אֹשֶׁר, אֲבָל כְּשֶׁהִגִיעוּ לַכַּלְבִּיָה הִיא קְצָת נִבְהֲלָה. הָאִישׁ בַּכַּלְבִּיָה, יָרוֹן, הָיָה נֶחְמָד וְלָחַץ לְאִמָא אֶת הַיָד חָזָק. אֲבָל כָּל הַכְּלָבִים נִרְאוּ קְצָת עֲצוּבִים, וְאַף אֶחָד מֵהֶם לֹא הָיָה יָפֶה אוֹ מְטֻפָּח כְּמוֹ פְּרִינְסֶס. מִיכַל עָבְרָה בֵּין הַכְּלוּבִים וְהִבִּיטָה בַּכְּלָבִים אֲבָל אַף אֶחָד מֵהֶם לֹא מַמָשׁ הָיָה הַכֶּלֶב שֶׁלָהּ.
"רָצִיתִי כַּלְבָּה גְדוֹלָה וּלְבָנָה," הִיא לָחֲשָׁה בְּשֶׁקֶט בָּאֹזֶן שֶׁל אִמָא, כְּדֵי שֶׁיָרוֹן, הָאִישׁ מֵהַכַּלְבִּיָה, לֹא יִשְׁמַע.
אִמָא לָחֲשָׁה לָהּ בַּחֲזָרָה, "אוּלַי נֵלֵךְ לַחֲנוּת הַחַיוֹת וּנְחַפֵּשׂ שָׁם, לַמְרוֹת שֶׁלַכְּלָבִים פֹּה אֵין בַּיִת חַם וְאֵין מִי שֶׁיְטַפֵּל בָּהֶם."
"אֲבָל זֶה לֹא מָה שֶׁרָצִיתִי," לָחֲשָׁה מִיכַל וְהִרְגִישָׁה אֶת הַדְמָעוֹת עוֹקְצוֹת לָהּ אֶת הָעֵינַיִם.
"בְּסֵדֶר," אָמְרָה אִמָא, "בּוֹאִי נֵלֵךְ".
אִמָא פָּנְתָה לְיָרוֹן וְאָמְרָה לוֹ, " אֲנִי מַמָשׁ מוֹדָה לְךָ, אֲבָל מִיכַלִי לֹא בֶּאֱמֶת הִתְחַבְּרָה פֹּה לְאַף כֶּלֶב, אֲנִי מַמָשׁ מִצְטַעֶרֶת." וְהֵן הִתְחִילוּ לָלֶכֶת לְכִוּוּן הַיְצִיאָה.
"חַכִּי רֶגַע," קָרָא יָרוֹן, "יֵשׁ לִי מַשֶׁהוּ בִּשְׁבִילֵךְ."
הוּא נִגַשׁ לְסַלְסִלָה גְדוֹלָה וִירֻקָה וְהִכְנִיס אֶת הַיָד עָמֹק-עָמֹק פְּנִימָה. מִיכַל הִסְתַכְּלָה. יָרוֹן הֶחְזִיק גוּר קָטָן, מְכֻסֶה בְּבוֹץ וּבְקָקִי. הָיְתָה לוֹ פַּרְוָה שְׁחוֹרָה וּמְדֻבְלֶלֶת.
"אֲנִי מִצְטַעֶרֶת," אָמְרָה אִמָא, "זֶה לֹא בְּדִיוּק מָה שֶׁאֲנַחְנוּ מְחַפְּשׂוֹת." וּכְבָר מָשְׁכָה אֶת מִיכַל בַּיָד לְעֵבֶר הַדֶלֶת.
"אֲנִי רוֹצָה אוֹתוֹ," קָרְאָה מִיכַל וְהִשְׁתַחְרְרָה מֵאֲחִיזָתָהּ שֶׁל אִמָא.
אִמָא הִתְכּוֹפְפָה וְלָחֲשָׁה לָהּ, "אֲבָל חָשַׁבְתִי שֶׁאַתְ רוֹצָה כַּלְבָּה גְדוֹלָה וּלְבָנָה. הַגוּר הַזֶה נִרְאֶֶה כְּמוֹ סְמַרְטוּט."
"לֹא אִכְפַּת לִי," אָמְרָה מִיכַל, "לֹא אִכְפַּת לִי. אֲפִלוּ אִם תַצִיעִי לִי אֶלֶף כְּלָבוֹת גְדוֹלוֹת וּלְבָנוֹת, אֲנִי רוֹצָה רַק אֶת אַלְפְרֶד."
"אַלְפְרֶד?" שָׁאֲלָה אִמָא בְּצִחְקוּק.
"כֵּן," אָמְרָה מִיכַל, "אַלְפְרֶד. כָּכָה קוֹרְאִים לוֹ."
הִיא נִגְשָׁה אֶל יָרוֹן וְלָקְחָה אֶת אַלְפְרֶד בְּיָדֶיהָ. לֹא הָיָה אִכְפַּת לָהּ בִּכְלָל לְהִתְלַכְלֵךְ אוֹ שֶׁהַפַּרְוָה שֶׁלוֹ לֹא רַכָּה.
אַלְפְרֶד אֲפִלוּ לֹא הִסְתַכֵּל עָלֶיהָ. הוּא רַק שָׁכַב בִּזְרוֹעוֹתֶיהָ בְּלִי לָזוּז.
אִמָא שָׁאֲלָה אוֹתָהּ, "מִיכַלִי, אַתְ בְּטוּחָה?"
"בְּמִילְיוֹן אָחוּז," אָמְרָה לְאִמָא, וְאָז לָחֲשָׁה בָּאֹזֶן שֶׁל אַלְפְרֶד בְּשֶׁקֶט, "אַל תִדְאַג, אֲנִי אוֹצִיא אוֹתְךָ מִפֹּה."
אַלְפְרֶד לֹא עָשָׂה שׁוּם סִימָן כְּאִלוּ הוּא מֵבִין אוֹתָהּ, אֲבָל לְמִיכַל לֹא הָיָה אִכְפַּת. הִיא הֶחְזִיקָה אוֹתוֹ חָזָק בִּזְמַן שֶׁאִמָא חָתְמָה עַל כָּל הַמִסְמָכִים. הִיא לֹא הִסְכִּימָה לְהַנִיחַ אוֹתוֹ אֲפִלוּ לִשְׁנִיָה. כְּשֶׁכְּבָר יָצְאוּ מֵהַכַּלְבִּיָה הִרְגִישָׁה מִיכַל כְּאִלוּ מִשְׁקֹלֶת יָרְדָה לָהּ מֵהַלֵב.
בָּאוֹטוֹ, בַּדֶרֶךְ חֲזָרָה, כְּשֶׁכְּבָר הִתְרַחֲקוּ מֵהַמָקוֹם הֶעָצוּב הַזֶה, הִתְחִיל אַלְפְרֶד לְלַקֵק אֶת מִיכַל בְּהִתְלַהֲבוּת. מִיכַל צָחֲקָה. זֶה הָיָה מְדַגְדֵג.
"תִרְאִי אִמָא, הוּא מְחַיֵךְ," קָרְאָה מִיכַל.
"אֵיזֶה יוֹם מְאֻשָׁר," אָמְרָה אִמָא וְחִיְכָה אֶל מִיכַל דֶרֶךְ הַמַרְאָה הַגְדוֹלָה שֶׁבָּאוֹטוֹ. מִיכַל הֵשִׁיבָה לָהּ חִיוּךְ וְאָמְרָה, "הַיוֹם הֲכִי מְאֻשָׁר בָּעוֹלָם!"
הַהוֹרִים חָזְרוּ מֵחוּ"ל
וְהֵבִיאוּ מַתָנוֹת
מִפָּרִיז הָרְחוֹקָה
אֲפוּפַת הַמִגְדָנוֹת.
מִכְחוֹלִים לַאֲחוֹתִי,
לְאָחִי – שָׁעוֹן שֶׁל יָד,
לִי שִׂמְלַת קְטִיפָה יָפָה
וּלְסָבְתָא – שׁוֹקוֹלָד.
וְכַדוּר זְכוּכִית מַבְהִיק,
שֶׁלֶג רַךְ, פְּתוֹתֵי פְּתִיתִים,
קֶרַח, בְּדֹלַח וְרוּחוֹת,
כָּךְ בְּכַף יָדִי שָׁטִים.
שֶׁלֶג מִסְתַחְרֵר סָבִיב
וּבָאֶמְצַע – קָתֶדְרָלָה
וְעֵצִים מִתְנוֹסְסִים
וְיוֹנָה צְחוֹרָה הוֹמָה לָהּ.
וּלְבַדִי אֲנִי יוֹשֶׁבֶת
וְשׁוֹגָה בְּדִמְיוֹנוֹת
עַל גַגוֹת צַחִים מִשֶׁלֶג,
פֶּתַע מִתְחַלְפוֹת עוֹנוֹת.
בִּרְחוֹבוֹת פָּרִיז אֶצְעַד לִי
עִם מַדְלֵן יְדִידָתִי,
אֶל הָאָח נֵשֵׁב בְּיַחַד,
כֹּה רָחוֹק פִּתְאוֹם בֵּיתִי.
עַרְמוֹנִים קְלוּיִים בָּאֵשׁ
אֶת הַקֹר יַרְחִיקוּ חִישׁ,
עֲרֵמוֹת כְּבֵדוֹת שֶׁל שֶׁלֶג
יַהַפְכוּ כָּעֵת לְאִישׁ.
כַּפְתוֹרֵי מְעִיל – עֵינַיִם,
וְהַגֶזֶר – אַף כָּתֹם,
כּוֹבַע צֶמֶר, נַעֲלַיִם,
כָּךְ בִּיעָף חוֹלֵף הַיוֹם.
עֲטוּפִים יַלְדָה וָיֶלֶד
בִּמְעִיל, אֲפִלוּ שְׁנַיִם,
גַם צָעִיף, כְּפָפוֹת וְכוֹבַע
וּמְחַמְמֵי אָזְנַיִם.
שִׁכְמִיָה רַכָּה לָבַשְׁתִי,
זוּג גַרְבַּיִם חֲמִימִים,
וּלְרַגְלַי – בְּאֹרַח פֶּלֶא –
מַחְלִיקַיִם אֲדֻמִים!
וְהִנֵה – אֲגַם קָפוּא
(וּלְאָן הַבַּרְוָזִים?),
וְלִצְלִילֵי אָקוֹרְדְיוֹן
מַחְלִיקִים, מְפַזְזִים.
יְלָדִים סְמוּקִים מִקֹר,
יְלָדוֹת מִסְתַחְרְרוֹת,
"סַיְדֶר חַם!" מַכְרִיז רוֹכֵל,
מִזְרָקוֹת, פְּסָלִים, אוֹרוֹת.
כֹּה חָלָק מִשְׁטַח הַקֶרַח,
וַאֲבוֹי! מַדְלֵן נָפְלָה,
פֶּצַע, חַבּוּרָה, דְמָעוֹת,
וְהַבֶּרֶךְ – חֲבוּלָה.
אוֹ-לָה-לָה!
הִנֵה זֶה פְּיֶר!
בְּרִיצָה קַלָה יַגִיעַ,
נְשִׁיקַת אָהוּב עַל בֶּרֶךְ
כָּל מַכְאוֹב מִיָד תַרְגִיעַ.
וּלְפֶתַע – זוֹ מִזְחֶלֶת
מְגֻלֶפֶת עִטוּרִים,
אָצָה לָהּ דַרְכָּהּ בַּשֶׁלֶג,
בֵּין גְבָעוֹת וּבֵין הָרִים.
הַמִזְחֶלֶת חִישׁ חוֹלֶפֶת
וּכְלָבִים לָהּ רְתוּמִים,
דוֹהֲרִים בְּחֵן וָאֹמֶץ,
וּבַחוּץ – הָרְעָמִים.
אֶת מַדְלֵן וּפְּיֶר לוֹקַחַת,
זְמַן לוֹמַר – "לְהִתְרָאוֹת!"
וּכְהֶרֶף הַמִזְחֶלֶת
נֶעֶלְמָה בַּסִמְטָאוֹת.
לַיִל רַד עַל הַגַגוֹת,
גְדָלִים, טִירוֹת, צְרִיחִים,
שְׁלַל אוֹרוֹת זוֹרְחִים בָּאֹפֶק,
רַכָּבוֹת שׁוֹרְקוֹת דְרָכִים.
הַפְּתִיתִים אַט אַט צוֹנְחִים,
מַחְזִיקָה אֶת הַכַּדוּר,
"נִתְרָאֶה מָחָר," לוֹחֶשֶׁת,
מִתְפַּתָה לְעוֹד נִעוּר.
שֶׁלֶג מִסְתַחְרֵר סָבִיב,
קָתֶדְרָלָה מַלְבִּינָה,
לַיְלָה טוֹב לְחֹרֶף נֶצַח
בְּיָדִי הַקְטַנְטַנָה.
בַּפַּעַם הָאַחֲרוֹנָה שֶׁיָעֵלִי פָּגְשָׁה אֶת סָבְתָא שֶׁלָהּ הִיא הָיְתָה בַּת שָׁלוֹשׁ. לָכֵן בָּרוּר לָמָה לֹא זָכְרָה אוֹתָהּ בִּכְלָל. הָאֱמֶת, יָעֵלִי לֹא מַמָשׁ הִרְגִישָׁה שֶׁחֲסֵרָה לָהּ סָבְתָא. אָז מָה אִם לְכָל הַחֲבֵרוֹת שֶׁלָהּ יֵשׁ סָבִים וְסַבְתוֹת נֶחְמָדִים וּמְפַנְקִים? לְיָעֵלִי אֵין. וְזֶה בְּסֵדֶר גָמוּר.
אֲבָל עַכְשָׁו עָמְדָה הַסָבְתָא לְהַגִיעַ לְבִקוּר וְיָעֵלִי הָיְתָה מְאֹד מְתוּחָה.
"אֲנִי לֹא מְבִינָה לָמָה אַתֶם מַשְׁאִירִים אוֹתִי חֲמִשָׁה יָמִים עִם אִשָׁה שֶׁאֲנִי לֹא מַכִּירָה!" כָּעֲסָה עַל הַהוֹרִים שֶׁלָהּ.
"אֲבָל הִיא סָבְתָא שֶׁלָךְ!" אָמְרָה אִמָא.
"אָז מָה?" אָמְרָה יָעֵלִי.
אַבָּא נֶאֱנַח. "אֲנִי יוֹדֵעַ שֶׁאַתְ לֹא מַכִּירָה אוֹתָהּ, אֲבָל הִיא אִשָׁה מְאֹד נֶחְמָדָה וְהִיא רָצְתָה מְאֹד לָבוֹא לִהְיוֹת אִתָךְ."
סָבְתָא שֶׁל יָעֵלִי גָרָה בְּרוּסְיָה, אֶרֶץ רְחוֹקָה וְקָרָה. גַם אִמָא שֶׁלָהּ נוֹלְדָה שָׁם, אֲבָל אִמָא הִגִיעָה לְיִשְׂרָאֵל כְּשֶׁהָיְתָה נַעֲרָה וְכָאן הִכִּירָה אֶת אַבָּא וְיָעֵלִי נוֹלְדָה. סָבְתָא נִשְׁאֲרָה שָׁם וְאִמָא מְדַבֶּרֶת אִתָהּ בַּטֵלֵפוֹן כִּמְעַט כָּל יוֹם. הִיא מְדַבֶּרֶת בְּשָׂפָה שֶׁיָעֵלִי לֹא אוֹהֶבֶת: רוּסִית. כְּשֶׁאִמָא אוֹמֶרֶת מִלִים שֶׁיָעֵלִי לֹא מְבִינָה, הִיא נִשְׁמַעַת קְצָת כְּמוֹ אִשָׁה אַחֶרֶת. רַק כְּשֶׁהִיא מְסַיֶמֶת אֶת הַשִׂיחָה וְאוֹמֶרֶת לְיָעֵלִי בְּעִבְרִית מַשֶׁהוּ כְּמוֹ "הִגִיעַ הַזְמַן לְמִקְלַחַת", יָעֵלִי מַרְגִישָׁה שֶׁקִבְּלָה אֶת אִמָא שֶׁלָהּ בַּחֲזָרָה וְנִרְגַעַת.
וְעַכְשָׁו אִמָא וְאַבָּא הֶחְלִיטוּ לִנְסֹעַ לְאַנְגְלִיָה לְמֶשֶׁךְ חֲמִשָׁה יָמִים וְסָבְתָא שֶׁל יָעֵלִי תַגִיעַ לִהְיוֹת אִתָהּ.
"אֲנִי מַסְפִּיק גְדוֹלָה כְּדֵי לְהִשָׁאֵר לְבַד," אָמְרָה יָעֵלִי. "אֲנִי כְּבָר יוֹדַעַת לְהָכִין חֲבִיתָה."
אֲבָל אִמָא וְאַבָּא רַק צָחֲקוּ. יָעֵלִי לֹא הֵבִינָה מָה מַצְחִיק כָּאן.
הַיוֹם הָרִאשׁוֹן
"אֲנִי לֹא מַאֲמִינָה," אָמְרָה יָעֵלִי לָאִשָׁה שֶׁעָמְדָה מוּלָהּ, "אַתְ אֲפִלוּ לֹא יוֹדַעַת עִבְרִית?"
"אֲנִי קְצָת עִבְרִית לָדַעַת," אָמְרָה הָאִשָׁה.
"קְצָת זֶה לֹא מַסְפִּיק," רָטְנָה יָעֵלִי.
הֵם נָסְעוּ לְקַבֵּל אֶת פָּנֶיהָ בִּשְׂדֵה הַתְעוּפָה וְיָעֵלִי קְצָת הֻפְתְעָה כְּשֶׁרָאֲתָה אֶת הָאִשָׁה הַגְבוֹהָה, הָרָזָה וְהַיָפָה שֶׁחִבְּקָה אֶת הַהוֹרִים שֶׁלָהּ וְאַחַר כָּךְ גַם אוֹתָהּ. כָּכָה נִרְאֵית סָבְתָא?
לְמָחֳרָת בַּבֹּקֶר, כְּשֶׁיָעֵלִי קָמָה, הִיא כְּבָר הָיְתָה לְבַד בַּבַּיִת עִם הַסָבְתָא הַזֹאת. הַסָבְתָא הַזֹאת שֶׁאָמְרָה לָהּ כָּל מִינֵי מִלִים שֶׁלֹא הֵבִינָה וְקָרְאָה לָהּ "יָלִיצְ'קָה".
"אֲ-נִי צְרִי-כָה סֶנְדְ-וִיץ' לְבֵית הַסֵפֶר," אָמְרָה יָעֵלִי בְּאִטִיוּת. הִיא הֶרְאֲתָה לְסָבְתָא אֶת הַלֶחֶם, אֶת שַׂקִיוֹת הַסֶנְדְוִיצִ'ים וּפִתְאוֹם אֹרוּ פָּנֶיהָ שֶׁל הָאִשָׁה: "אָה!"
אֲבָל בִּמְקוֹם לָקַחַת פְּרוּסוֹת לֶחֶם, סָבְתָא מָצְאָה קֻפְסַת פְּלַסְטִיק וְהִכְנִיסָה לְתוֹכָהּ שְׁלוֹשָׁה מַאֲפֵי בָּצֵק מְשֻׁנִים. יָעֵלִי נֶאֶנְחָה: "לֹא כָּזֶה! סֶנְדְוִיץ'!" אֲבָל סָבְתָא דָחֲפָה לְיָדֶיהָ אֶת קֻפְסַת הַפְּלַסְטִיק. אֵיזוֹ בּוּשָׁה לְהוֹצִיא אֶת הַדָבָר הַזֶה בְּהַפְסָקַת הָאֹכֶל. בֶּטַח כָּל הַיְלָדִים יְרַחֲמוּ עָלֶיהָ.
אֲבָל כְּשֶׁיָעֵלִי פָּתְחָה אֶת הַקֻפְסָה בַּכִּתָה – בְּשֶׁקֶט בְּשֶׁקֶט, כְּדֵי שֶׁאַף אֶחָד לֹא יָשִׂים לֵב – מִיָד הִתְגוֹדְדוּ סְבִיבָהּ הֲמוֹן יְלָדִים שֶׁדָרְשׁוּ לִטְעֹם מִמָה שֶׁהֵבִיאָה.
"אֵיזֶה טָעִים זֶה!" הִתְפַּעֲלָה אַדְוָה.
"אֶפְשָׁר עוֹד קְצָת?" הִתְחַנֵן עִילַי.
בְּמַזָל הִצְלִיחָה יָעֵלִי לֶאֱכֹל חֲצִי מַאֲפֶה לִפְנֵי שֶׁהַיְלָדִים הִשְׁתַלְטוּ גַם עָלָיו. הָיָה בֶּאֱמֶת טָעִים.
הַיוֹם הַשֵׁנִי
לְמָחֳרָת חָזְרָה יָעֵלִי מִבֵּית הַסֵפֶר בְּמַצַב רוּחַ רַע. כְּשֶׁשִׂחֲקוּ בַּהַפְסָקָה, יוֹאָב שָׂם לָהּ רֶגֶל וְהִיא נָפְלָה וְחָטְפָה שִׁפְשׁוּף מַכְאִיב בַּבֶּרֶךְ. אַחַר כָּךְ אַדְוָה לֹא הִסְכִּימָה לְהִשָׁאֵר אִתָהּ בַּכִּתָה וְרָצָה לְשַׂחֵק עִם הָגָר וְעִם דָנָה.
יָעֵלִי אָכְלָה אֶת אֲרוּחַת הַצָהֳרַיִם הַמְשֻׁנָה אֲבָל הַטְעִימָה שֶׁהֵכִינָה לָהּ סָבְתָא. בְּאֶמְצַע הַקִנוּחַ – מִין פֵּרוֹת מְבֻשָׁלִים בְּמִיץ מָתוֹק – לֹא הִתְאַפְּקָה וְהִתְחִילָה לִבְכּוֹת. סָבְתָא קָמָה מִמְקוֹמָהּ וְהֵחֵלָה לְלַטֵף אֶת שְׂעָרָהּ. הִיא לֹא יָכְלָה לְהַגִיד לָהּ הַרְבֵּה. רַק "יָלִיצְ'קָה" מִדֵי פַּעַם. אֲבָל אָז סָבְתָא הִתְחִילָה לְשַׂחֵק עִם הַשֵׂעָר שֶׁלָהּ וְהֵחֵלָה לִקְלֹעַ אוֹתוֹ בְּיָדַיִם חֲמִימוֹת וּזְרִיזוֹת. בְּתוֹךְ כַּמָה דַקוֹת הִתְנוֹסְסוּ עַל רֹאשָׁהּ שֶׁל יָעֵלִי שְׁתֵי צַמוֹת סִינִיוֹת הֲכִי יָפוֹת שֶׁרָאֲתָה אֵי פַּעַם. הִיא רָצָה לַמַרְאָה וְהִסְתַכְּלָה עַל עַצְמָהּ מִכָּל הַכִּוּוּנִים. תָמִיד בִּקְשָׁה מֵאִמָא שֶׁתִקְלַע לָהּ צַמוֹת כָּאֵלֶה, אֲבָל אִמָא אַף פַּעַם לֹא הִצְלִיחָה. אֵלֶה הָיוּ צַמוֹת מְהַמְמוֹת וְיָעֵלִי הֶחְלִיטָה לֹא לְפָרֵק אוֹתָן לְעוֹלָם. מָחָר אַדְוָה תִשְׁתַגֵע.
הַיוֹם הַשְׁלִישִׁי
כְּשֶׁחָזְרָה יָעֵלִי מֵחוּג קֵרָמִיקָה הִיא נֶעֶצְרָה בְּפֶתַח הַחֶדֶר שֶׁלָהּ בִּפְלִיאָה. הוּא נִרְאָה לְגַמְרֵי אַחֶרֶת! סָבְתָא שֶׁלָהּ עָמְדָה לְיָדָהּ בְּחִיוּךְ וְהִסְתַכְּלָה עָלֶיהָ בְּצִפִּיָה. "יָפֶה, יָלִיצְ'קָה?"
כֵּן, זֶה הָיָה יָפֶה. הַמִטָה הָיְתָה בְּמָקוֹם אַחֵר וְהָיָה עָלֶיהָ כִּסוּי וָרֹד מַקְסִים. הַפּוּף הַגָדוֹל, שֶׁתָמִיד נֶעֶרְמוּ עָלָיו בְּגָדִים וְצַעֲצוּעִים, הָיָה נָקִי כְּמוֹ שֶׁלֹא הָיָה מֵאָז שֶׁנִקְנֶה. שָׁטִיחַ חָדָשׁ בְּצֶבַע סָגֹל הָיָה פָּרוּשׂ עַל הָרִצְפָּה. זֶה הָיָה הַחֶדֶר שֶׁיָעֵלִי תָמִיד רָצְתָה. חָמִים וּמַזְמִין. הִיא הִתְקַשְׁרָה מִיָד לְאַדְוָה וְהִזְמִינָה אוֹתָהּ לְשַׂחֵק אִתָהּ בַּחֶדֶר הֶחָדָשׁ, אֲבָל אַדְוָה הָלְכָה לְסִדוּרִים עִם אַבָּא שֶׁלָהּ וְלֹא יָכְלָה לָבוֹא.
"לָמָה אֵין לִי אַחִים?" אָמְרָה יָעֵלִי לְסָבְתָא, לַמְרוֹת שֶׁיָדְעָה שֶׁלֹא תָבִין אוֹתָהּ. "לְכָל הַחֲבֵרִים שֶׁלִי יֵשׁ עִם מִי לְשַׂחֵק וְרַק אֲנִי לְבַד." סָבְתָא רַק לִטְפָה אֶת הַצַמוֹת הַסִינִיוֹת שֶׁעֲדַיִן הֶחְזִיקוּ מַעֲמָד.
בְּאוֹתוֹ עֶרֶב יָעֵלִי שָׁכְבָה עַל הַפּוּף וְקָרְאָה סֵפֶר.
הַיוֹם הָרְבִיעִי
"דַי!"
"אֲנִי לֹא מַאֲמִינָה!"
"אֵיזֶה מָתוֹק!"
"אַתְ הֵבֵאת אוֹתוֹ?"
"אִמָא תַהֲרֹג אוֹתָךְ!"
אֵיזוֹ הַפְתָעָה חִכְּתָה לְיָעֵלִי כְּשֶׁחָזְרָה מִבֵּית הַסֵפֶר בַּיוֹם הָרְבִיעִי. הַבַּיִת הֵרִיחַ מֵהַתַבְשִׁילִים הַנֶהֱדָרִים שֶׁל סָבְתָא, אֲבָל הִיא עַצְמָהּ יָשְׁבָה עַל כִּסֵא בַּמִטְבָּח וּבְחֵיקָהּ גוּר כְּלָבִים קָטָן וּמָתוֹק.
יָעֵלִי רָצָה אֲלֵיהֶם, יָשְׁבָה עַל בִּרְכֶּיהָ וְלִטְפָה אֶת הַיְצוּר הַקָטָן. תוֹךְ שְׁנִיָה הַפָּנִים שֶׁלָהּ הָיוּ רְטֻבּוֹת מִלִקוּקִים נִלְהָבִים.
"הוּא יָכוֹל לְהִשָׁאֵר?" הֵרִימָה יָעֵלִי מַבָּט אֶל סָבְתָא שֶׁהִסְתַכְּלָה בָּהּ בְּחִיוּךְ.
"יָלִיצְ'קָה לֹא לְבַד," אָמְרָה סָבְתָא בְּקֹשִׁי. "וַנְיָה חָבֵר יָלִיצְ'קָה."
"קוֹרְאִים לוֹ וַנְיָה?"
סָבְתָא הִגִישָׁה לָהּ רְצוּעָה יְרֻקָה וְהִצְבִּיעָה עַל דֶלֶת הַכְּנִיסָה לַבַּיִת. יָעֵלִי חִבְּרָה אֶת הַכְּלַבְלַב לָרְצוּעָה וּפָרְצָה הַחוּצָה מֵהַדִירָה מְאֻשֶׁרֶת בְּטֵרוּף. הִיא דִלְגָה עִם הַגוּר בַּחֲדַר הַמַדְרֵגוֹת וְהַצַמוֹת שֶׁלָהּ דִלְגוּ עַל גַבָּהּ בְּקֶצֶב רִיצָתָהּ.
הַיוֹם הַחֲמִישִׁי
"מָחָר אִמָא וְאַבָּא חוֹזְרִים," אָמְרָה יָעֵלִי אַחֲרֵי אֲרוּחַת עֶרֶב. הִיא לֹא שָׂמְחָה כְּמוֹ שֶׁחָשְׁבָה שֶׁתִשְׂמַח. "רוֹצָה לִרְאוֹת סֶרֶט בְּיַחַד?" שָׁאֲלָה אֶת סָבְתָא. אֲבָל סָבְתָא אָמְרָה שֶׁלֹא. יָעֵלִי הָלְכָה לְהִתְכַּרְבֵּל עִם וַנְיָה הַגוּר עַל הַפּוּף.
וְאָז נִכְנְסָה סָבְתָא לַחֶדֶר. הִיא נִרְאֲתָה שׁוֹנֶה וְיָעֵלִי שָׂמָה לֵב שֶׁהִיא לוֹבֶשֶׁת שִׂמְלָה מַרְהִיבָה.
"וָאוּ! לְאָן אַתְ הוֹלֶכֶת?" שָׁאֲלָה יָעֵלִי.
"אֲנַחְנוּ לַעֲשׂוֹת מְסִבָּה," אָמְרָה סָבְתָא. הִיא פָּתְחָה אֶת הָאָרוֹן וְהוֹצִיאָה מִמֶנוּ אֶת הַשִׂמְלָה הֲכִי יָפָה שֶׁל יָעֵלִי. הִיא הוֹשִׁיטָה יָד וּשְׁתֵיהֶן נִכְנְסוּ לַסָלוֹן, כְּשֶׁהַגוּר רָץ בְּעִקְבוֹתֵיהֶן. עַל הַשֻׁלְחָן הָיוּ מְסֻדָרוֹת צְלוֹחִיוֹת עִם כִּבּוּד. וְיָעֵלִי הִתְכַּבְּדָה. גַם סָבְתָא אָכְלָה, וּשְׁתֵיהֶן צָחֲקוּ כְּשֶׁהִיא טָעֲמָה בַּמְבָּה בַּפַּעַם הָרִאשׁוֹנָה בְּחַיֶיהָ וְעָשְׂתָה פַּרְצוּף מְשֻׁנֶה.
וְאָז סָבְתָא שָׂמָה מוּזִיקָה וְלִמְדָה אֶת יָעֵלִי לִרְקֹד רִקוּדִים מְשֻׁנִים שֶׁאֵין בְּאַף מְסִבַּת כִּתָה: רִקוּד שֶׁקוֹרְאִים לוֹ וַלְס וְרִקוּד שֶׁקוֹרְאִים לוֹ טַנְגוֹ. יָעֵלִי נִסְתָה לְלַמֵד אֶת סָבְתָא אֵיךְ רוֹקְדִים בִּמְסִבּוֹת כִּתָה, וּשְׁתֵיהֶן כִּמְעַט נֶחְנְקוּ מִצְחוֹק כְּשֶׁוַנְיָה הִצְטָרֵף אֲלֵיהֶן בְּדִלוּגִים.
הַיוֹם הַשִׁשִׁי
"יָעֵלִי, מְתוּקָה שֶׁלִי, כַּמָה הִתְגַעְגַעְנוּ אֵלַיִךְ," אִמָא וְאַבָּא פָּרְצוּ אֶל הַבַּיִת עֲמוּסֵי מִזְוָדוֹת וְשַׂקִיוֹת וְחִבְּקוּ אֶת יָעֵלִי מַמָשׁ חָזָק.
"אֵיזֶה צַמוֹת יָפוֹת יֵשׁ לָךְ," הִתְפַּעֵל אַבָּא.
אִמָא הֶחְלִיפָה כַּמָה מִלִים בְּרוּסִית עִם סָבְתָא וְיָעֵלִי שָׂמָה לֵב שֶׁהַשָׂפָה הַזֹאת כְּבָר לֹא מַפְרִיעָה לָהּ כָּל כָּךְ. אוּלַי לְהֶפֶךְ.
כְּשֶׁרָאֲתָה אֶת וַנְיָה, אִמָא הֶחְלִיפָה צְבָעִים.
"בְּבַקָשָׁה, אִמָא, זֹאת מַתָנָה מִסָבְתָא. אַל תַכְרִיחוּ אוֹתִי לְוַתֵר עָלָיו. כָּל כָּךְ כֵּיף לִי אִתוֹ!"
אִמָא הִסְתַכְּלָה עַל אַבָּא. אַבָּא הִסְתַכֵּל עַל אִמָא.
"הָאֱמֶת שֶׁרָצִינוּ לְהָבִיא לָךְ כֶּלֶב כְּמַתְנַת יוֹם הֻלֶדֶת…" מִלְמְלָה אִמָא.
"תוֹדָה! תוֹדָה! תוֹדָה! תוֹדָה!" דִלְגָה יָעֵלִי בַּבַּיִת.
"אָז מָה נִתֵן לָךְ לְיוֹם הַהֻלֶדֶת?" שָׁאֲלָה אִמָא בְּחִיוּךְ, וְיָעֵלִי רָאֲתָה שֶׁהִיא מְחַבֶּקֶת אֶת סָבְתָא.
"יֵשׁ לִי רַעְיוֹן גָדוֹל!" אָמְרָה יָעֵלִי בְּהִתְלַהֲבוּת. "בְּיוֹם הַהֻלֶדֶת שֶׁלִי נִסַע לְבַקֵר אֶת סָבְתָא."
אִמָא וְאַבָּא פָּקְחוּ עֵינַיִם גְדוֹלוֹת.
"הִיא פָּשׁוּט עוֹשָׂה אֶת הַמְסִבּוֹת הֲכִי נֶהֱדָרוֹת בָּעוֹלָם."