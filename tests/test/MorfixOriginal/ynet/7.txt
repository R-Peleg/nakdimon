"בַּנְק יִשְׂרָאֵל מְצַפֶּה מֵהַתַּאֲגִידִים הַבַּנְקָאִיִּים, לְהַטְמִיעַ אֶת הַכֵּלִים לְצֹרֶךְ מְנִיעָה וְאִתּוּר אֵרוּעִים שֶׁל הִתְמַמְּשׁוּת סִכּוּן, וּבְאֹפֶן שֶׁיַּבְטִיחַ כִּי יִשָּׁמֵר נְתִיב בִּקֹּרֶת שֶׁיְּאַפְשֵׁר אֶת שִׁחְזוּר הָאֵרוּעַ הֶחָרִיג, וְקִיּוּם מַעֲרַךְ תְּגוּבָה וְדִוּוּחַ עַל אֵרוּעִים חֲרִיגִים", כָּךְ אָמְרָה רָחֵל יעקבי, מְנַהֶלֶת יְחִידַת בִּקֹּרֶת מַעַרְכוֹת מֵידָע בַּפִּקּוּחַ עַל הַבַּנְקִים בְּבַּנְק יִשְׂרָאֵל.
אֶת הַדְּבָרִים אָמְרָה יעקובי עַל רֶקַע הָאֵרוּעִים הַפְּלִילִיִּים שֶׁקָּרוּ לָאַחֲרוֹנָה בְּמַעֲרֶכֶת הַבַּנְקִים, בָּהֶם הִצְלִיחוּ כְּנוּפְיוֹת לְזַיֵּף כַּרְטִיסֵי אַשְׁרַאי וּמָשְׁכוּ כֶּסֶף מִלָּקוֹחוֹת תְּמִימִים.
"יֵשׁ לִפְעֹל לִמְנִיעַת אֶפְשָׁרוּת שֶׁבָּהּ תַּאֲגִיד בַּנְקָאִי יִקָּלַע לְאֵרוּעַ חָרִיג, מִבְּלִי שֶׁבְּיָדָיו אֶמְצָעִים מְסַפְּקִים לְשַׁחְזֵר אֶת הָאֵרוּעַ וּלְהִתְחַקּוֹת אַחַר מְאַפְיְנָיו, עַל מְנַת לְהָפִיק לְקָחִים אוֹפֶּרָטִיבִיִּים וְלִמְנֹעַ הִשָּׁנוּת שֶׁל אֵרוּעִים דּוֹמִים בֶּעָתִיד", אָמְרָה יעקובי.
לִדְבָרֶיהָ, הַפִּקּוּחַ עַל הַבַּנְקִים הִסְדִּיר לָאַחֲרוֹנָה אֶת תְּחוּם אַבְטָחַת הַמֵּידָע בַּמַּעֲרֶכֶת הַבַּנְקָאִית עַל פִּי סְטַנְדַּרְטִים מַחְמִירִים וּמִתְקַדְּמִים עַל פִּי קְנֵה מִדָּה בֵּינְלְאֻמִּי.
בַּנְק יִשְׂרָאֵל שָׂם דָּגֵשׁ עַל חִזּוּק מְעֹרָבוּת הַדִּירֶקְטוֹרְיוֹן וְהַהַנְהָלָה בִּתְחוּם זֶה, "בְּנִגּוּד לַגִּישׁוֹת שֶׁרָוְחוּ בֶּעָבָר וְשֶׁגָּרְסוּ כִּי הָאַחְרָיוּת בִּתְחוּמִים אֵלּוּ מוּטֶלֶת אַךְ וְרַק עַל פוּנְקְצְיַת טֶכְנוֹלוֹגְיַת הַמֵּידָע בַּתַּאֲגִיד הַבַּנְקָאִי", אָמְרָה יעקבי.
יעקבי צִיְּנָה בְּנוֹסָף אֶת חוֹבַת הַבַּנְקִים לְקַיֵּם הַעֲרָכַת סִכּוּנִים עַל בְּסִיס מִתְמַשֵּׁךְ, לַעֲקֹב אַחַר הִתְפַּתְּחֻיּוֹת טֶכְנוֹלוֹגִיּוֹת וְלַעֲרֹךְ סִקְרֵי בְּטִיחוּת וְנִסְיוֹנוֹת חֲדִירָה מְבֻקָּרִים מֵעֵת לְעֵת, בְּמַטָּרָה לְהַעֲרִיךְ אֶת הָאֶפֶקְטִיבִיּוּת שֶׁל אֶמְצָעֵי הָאַבְטָחָה.
