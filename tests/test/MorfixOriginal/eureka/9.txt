מַהִי מְכוֹנַת הַיְּרִיָּה הַמְּסֻנְכְּרֶנֶת?
קָרְאוּ לוֹ רולאן גארוס (Roland Garros) וְרֻבֵּנוּ שָׁמַעְנוּ עָלָיו בַּהֶקְשֵׁר לַסְּפּוֹרְט.
הָאִישׁ שֶׁעַל שְׁמוֹ נִקְרָא מוֹעֲדוֹן טֶנִיס צָרְפָתִי מְפֻרְסָם וְגַם הָאַלִּיפוּת הַפְּתוּחָה לַטֶּנִיס שֶׁל צָרְפַת.
אֲבָל גארוס הָיָה לִפְנֵי הַכֹּל טַיָּס, מֵחֲלוּצֵי הַטִּיסָה בְּאֵירוֹפָּה.
הוּא הָיָה הָרִאשׁוֹן שֶׁחָצָה אֶת הַיָּם הַתִּיכוֹן בְּטִיסָה יְשִׁירָה מְצָרֶפֶת וְעַד טוּנִיס.
הוּא גַּם שֵׁרֵת כְּטַיַּס קְרָב בְּמִלְחֶמֶת הָעוֹלָם הָרִאשׁוֹנָה וְחָתוּם עַל נִצָּחוֹן הִיסְטוֹרִי בְּקֶרֶב אֲוִירִי.
אֲבָל בָּרֹאשׁ וּבָרִאשׁוֹנָה גארוס נוֹדַע בַּפִּתּוּחַ הַטֶּכְנוֹלוֹגִי שֶׁהוּא יָזַם.
הוּא הֶעֱלָה אָז רַעְיוֹן לְהוֹסִיף לַמְּטוֹסִים מְכוֹנַת יְרִיָּה אֲוִירִית, סוּג שֶׁל מַקְלְעֵי חַרְטוֹם שֶׁיֻּצְּבוּ בְּקִדְמַת הַמָּטוֹס.
הָרַעְיוֹן לֹא הָיָה חָדָשׁ, אֲבָל נִפְסַל לִפְנֵי כֵן.
הַסִּבָּה הָיְתָה הַחֲשָׁשׁ שֶׁהַקְּלִיעִים יִפְגְּעוּ בַּזְּרוֹעוֹת שֶׁל הַמַּדְחֵף וְיַפִּילוּ אֶת הַמָּטוֹס עַצְמוֹ.
בְּלֵב הַפִּתְרוֹן הַמַּבְרִיק שֶׁל רולאן גארוס עָמַד הֶתְקֵן חָכָם, שֶׁסִּנְכְּרֵן בֵּין הַמַּקְלֵעַ וְהַמַּדְחֵף.
הוּא הִצְלִיחַ לְפַתֵּחַ מַנְגָּנוֹן שֶׁאִפְשֵׁר מַצָּב בּוֹ הַקְּלִיעִים נִפְלָטִים מֵהַקָּנֶה בְּאוֹתוֹ חֶלְקִיק שְׁנִיָּה, שֶׁבּוֹ יֵשׁ מוּלוֹ רֶוַח בֵּין הַלְּהָבִים שֶׁל הַמַּדְחֵף הַמִּסְתּוֹבֵב.
תּוֹצְאַת הָעִנְיָן הָיְתָה שִׁפּוּר מַדְהִים בָּאֲוִירוֹנִים שֶׁל הַתְּקוּפָה.
אִם עַד אָז תַּפְקִיד הַמְּטוֹסִים הָיָה בְּעִקָּר שֶׁל מוֹדִיעִין צְבָאִי, כְּמוֹ סִיּוּר, תַּצְפִּית וּלְחִימָה בִּמְטוֹסֵי הָאוֹיֵב, מֵעַתָּה וּלְאֹרֶךְ מִלְחֶמֶת הָעוֹלָם הָרִאשׁוֹנָה עָלוּ לְשָׁמַיִם יוֹתֵר וְיוֹתֵר מְטוֹסֵי קְרָב.
גארוס עַצְמוֹ, אַגַּב, הִמְשִׁיךְ לָטוּס כְּטַיַּס קְרָב וּבְאַחַת הַתְּקִיפוֹת נָחַת בְּשֶׁל תַּקָּלָה, מֵעֵבֶר לַקַּוִּים שֶׁל הַצָּבָא הַגֶּרְמָנִי.
הוּא נִסָּה עוֹד לִשְׂרֹף אֶת הַמָּטוֹס אֲבָל הַצָּבָא הַגֶּרְמָנִי גִּלָּה אֶת הַמַּקְלֵעַ הַמְּסֻנְכְּרָן שֶׁלּוֹ וְשִׁלֵּב אוֹתוֹ בִּמְטוֹסָיו.
אַחֲרַי 3 שָׁנִים בִּשְׁבִי גארוס נִמְלַט מִמַּחֲנֵה הַשְּׁבוּיִים וְחָזַר לְצָרְפַת וְלִמְטוֹסֵי הַקְּרָב.
כְּחֹדֶשׁ לִפְנֵי סִיּוּם הַמִּלְחָמָה וְיוֹם לִפְנֵי יוֹם הֻלַּדְתּוֹ הַשְּׁלוֹשִׁים, הוּא הֻפַּל עִם מְטוֹסוֹ וְנֶהֱרַג.
הִנֵּה סִפּוּרוֹ שֶׁל הַמַּמְצִיא רולאן גארוס (עִבְרִית):
