עִם כָּל אַהֲבָתְךָ לַהִיסְטוֹרְיָה וּבְקִיאוּתֵךְ הַמַּדְהִימָה בָּהּ, בַּזְתָּ לְהִתְבּוֹסְסוּת בֶּעָבָר, לְהִתְחַפְּרוּת בִּתְחוּשַׁת הַצֶּדֶק הָעַצְמִי, בִּמְחִיר הָאֶפְשָׁרֻיּוֹת וְהַהִזְדַּמְּנֻיּוֹת שֶׁמֵּבִיא אִתּוֹ הַמָּחָר.
'הֶעָתִיד חָשׁוּב יוֹתֵר מֵהֶעָבָר', אָמַרְתָּ.
'מָה שֶׁקָּרָה אֶתְמוֹל לֹא מְעַנְיֵן אוֹתִי, רַק הַמָּחָר', כָּךְ אָמַרְתָּ.
הָאַהֲבָה חוֹצַת הַמַּחֲנוֹת לָהּ זָכִיתָ בַּעֲרֹב יָמֶיךָ מִמַּמְשִׁיכֵי דַּרְכְּךָ וְגַם מִמִּתְנַגְּדֶיךָ, הִיא בִּטּוּי לַכְּמִיהָה שֶׁל כֻּלָּנוּ לְהִדָּבֵק בְּאוֹפְּטִימִיּוּת חַסְרַת הַתַּקָּנָה שֶׁלְּךָ.
גַּם כְּשֶׁלֹּא הִסְכַּמְנוּ אִתְּךָ, רָצִינוּ לְהַאֲמִין שֶׁאוּלַי אַתָּה הוּא זֶה שֶׁצּוֹדֵק.
זֶה הָיָה עֹנֶשׁ קָשֶׁה לְסָרֵב לְאוֹפְּטִימִיּוּת שֶׁלְּךָ, וּלְעִתִּים גַּם לִתְמִימוּת שֶׁלְּךָ.
מִי כָּמוֹךָ יָדַע כַּמָּה כָּבֵד הוּא מְחִיר הַתְּמִימוֹת, וְאוּלָם, מִי כָּמוֹךָ הֶאֱמִין שֶׁכָּבֵד מִמֶּנּוּ מְחִיר הַבֵּינוֹנִיּוֹת וּקְטַנּוֹת הָאֱמוּנָה.
שִׁמְעוֹן, אוֹדֶה וְלֹא אֵבוֹשׁ, עֶרֶב רֹאשׁ הַשָּׁנָה עַל מִפְתַּן קִבְרְךָ בְּחֶלְקַת גְּדוֹלֵי הָאֻמָּה, גַּם סְלִיחָה צָרִיךְ לְבַקֵּשׁ מִמְּךָ.
גַּם סְלִיחָה נְבַקֵּשׁ מִמְּךָ.
מֻתָּר הָיָה לַחְלֹק עָלֶיךָ, לַמִּתְנַגְּדִים הָיְתָה הַחוֹבָה לְהַבִּיעַ דַּעְתָּם, אֲבָל הָיוּ שָׁנִים, בָּהֶן נֶחְצוּ קַוִּים אֲדֻמִּים בֵּין יְרִיבוֹת אִידֵאוֹלוֹגִית לְאֶמִירוּת וּמַעֲשִׂים שֶׁמְּקוֹמָם לֹא יַכִּירֵם.
אַתָּה תָּמִיד עָשִׂיתָ אֶת מָה שֶׁהֶאֱמַנְתָּ בְּכָל לִבְּךָ שֶׁהוּא הַדָּבָר הַטּוֹב בְּיוֹתֵר לָעָם אוֹתוֹ שֵׁרֵת.
כְּנָשִׂיא, הָיִיתָ לָנוּ לְמֵלִיץ יֹשֶׁר.
לִמַּדְתָּ רַבִּים בָּעוֹלָם לֶאֱהֹב אֶת מְדִינַת יִשְׂרָאֵל וְגַם אוֹתָנוּ לִמַּדְתְּ לֶאֱהֹב אֶת עַצְמֵנוּ, לֹא לְדַבֵּר סָרָה, לִרְאוֹת אֶת הַטּוֹב וְהַיָּפֶה.
