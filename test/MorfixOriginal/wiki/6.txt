בַּחֲפִירוֹת אַרְכֵאוֹלוֹגִיּוֹת נִמְצְאוּ אַלְפֵי צַלְמִיּוֹת בַּבָּתִּים, בְּמִבְנֵי צִבּוּר, בַּקְּבָרִים וּבַמִּקְדָּשִׁים.
צַלְמִיּוֹת נִמְצְאוּ אַף בְּבוּרוּת גְּנִיזָה, שֶׁהָיוּ קְשׁוּרִים לִמְקוֹמוֹת פֻּלְחָן.
שְׁכִיחוּתָן שֶׁל הַצַּלְמִיּוֹת בְּמִמְצָא מְעִידָה עַל הַפּוֹפּוּלָרִיּוּת הָרַבָּה שֶׁלָּהֶן בָּעֵת הָעַתִּיקָה.
הַצַּלְמִיּוֹת הָיוּ זוֹלוֹת, פְּשׁוּטוֹת יַחֲסִית לְיִצּוּר וְנוֹחוּת לַנְּשִׂיאָה.
לְאֹרֶךְ הַהִיסְטוֹרְיָה הֵן שִׁמְּשׁוּ פִּסְלוֹנִים לַהַקְדָּשָׁה בַּמִּקְדָּשִׁים, בְּפֻלְחָנִים בֵּיתִיִּים וּכְמִנְחוֹת קְבוּרָה.
כֵּן שִׁמְּשׁוּ צַלְמִיּוֹת צַעֲצוּעֵי יְלָדִים וְאַף חֶפְצֵי נוֹי.
בְּתַרְבּוּת הַיְּוָנִית, שֶׁאֶחָד מִסַּמְמָנֶיהָ הַמֻּבְהָקִים הָיָה הַתֵּאַטְרוֹן, נִמְכְּרוּ צַלְמִיּוֹת שֶׁתֵּאֲרוּ דְּמֻיּוֹת מִן הַמַּחֲזוֹת הַמְּפֻרְסָמִים.
מִלְּבַד תֵּאוּרֵי אָדָם וְחַי נִמְצְאוּ גַּם דִּגְמֵי חֶרֶס שֶׁל מִבְנִים וְשֶׁל רָהִיטִים שֶׁשִּׁמְּשׁוּ אֶת הָאָדָם בְּחַיָּיו.
דְּגָמִים אֵלּוּ נִמְצְאוּ בְּעִקָּר בַּקְּבָרִים וְהֵם נוֹעֲדוּ לְשָׁרֵת אֶת הַנִּפְטָר בָּעוֹלָם הַבָּא.
בִּתְקוּפוֹת מְסֻיָּמוֹת וּבְתַרְבֻּיּוֹת מְסֻיָּמוֹת שִׁמְּשׁוּ צַלְמִיּוֹת תַּחְלִיף לְקָרְבְּנוֹת אָדָם וּבְהֵמָה.
יֵשׁ צַלְמִיּוֹת שֶׁנַּעֲשׂוּ בַּפִּסּוּל "חָפְשִׁי", וְיֵשׁ שֶׁהָיוּ אֶלֶמֶנְט עִטּוּרִי שֶׁל כְּלֵי חֶרֶס, לְרֹב כְּלִי קִבּוּל שֶׁשִּׁמְּשׁוּ בַּפֻּלְחָן.