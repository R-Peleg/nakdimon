הַשָּׂרָה בלילא, הוֹרְתָה לַאֲנָשַׁי צֻוְּתָה לְזָרֵז אֶת הַשָּׁקַת הָאֲתָר וּלְאַפְשֵׁר נְגִישׁוּתוֹ לְכָל הָרְבָבוֹת הַמְּבַקְּשִׁים לְהִתְעַדְכֵּן.
זֹאת, מִסְתַּבֵּר, מִכֵּיוָן שֶׁיֵּשׁ רַבִּים מִיְּהוּדִי הַתְּפוּצוֹת הַמְּבַקְּשִׁים לָבוֹא וּלְהִשְׁתַּתֵּף פִיזִית בָּאֵרוּעִים בְּרַחֲבֵי יִשְׂרָאֵל.
לְ-ynet נוֹדַע שֶׁכְּבָר הַיּוֹם מֻרְגָּשׁ מַחְסוֹר חָמוּר בַּחֲדָרִים בְּבָתֵּי מָלוֹן בִּירוּשָׁלַיִם לִקְרַאת יוֹם הָעַצְמָאוּת בְּחֹדֶשׁ מַאי הַקָּרוֹב.
הַהַעֲרָכָה הִיא שֶׁמְּצוּקַת הַחֲדָרִים תִּתְרַחֵב גַּם לְתֵל-אָבִיב וּלְיֶתֶר עָרֵי יִשְׂרָאֵל, כְּכָל שֶׁיִּתְקָרֵב מוֹעֵד יוֹם הָעַצְמָאוּת.
הָאֲתָר שֶׁיֵּחָנֵךְ הַיּוֹם יָכִיל בְּשָׁלָב רִאשׁוֹן מִיֶּדַע בְּעִבְרִית עַל הָאֵרוּעִים הַצְּפוּיִים.
אוּלָם, כְּבָר בַּשָּׁבוּעוֹת הַקְּרוֹבִים מְצַפִּים בְּלִשְׁכָּתָהּ שֶׁל בלילא, שֶׁהָאֲתָר יְתֻרְגַּם לַעֲרָבִית, לְאַנְגְּלִית וּלְרוּסִית.
בְּהֶמְשֵׁךְ מְתֻכְנָן שִׁתּוּף פְּעֻלָּה עִם אֲתָרֵי תִּקְשֹׁרֶת אִינְטֶרְנֶטִיִּים מוֹבִילִים.
זֹאת כְּדֵי לְאַפְשֵׁר לִכְלָל הַצִּבּוּר לִהְיוֹת מְעֹרָב אִינְטֶרְאַקְטִיבִית, בְּאֶמְצָעוּת הָאִינְטֶרְנֶט, בְּצִיּוּן הַמּוֹעֵד.
סִכּוּם רִאשׁוֹן בְּנוֹשֵׂא זֶה נַעֲשָׂה גַּם עִם עֲרוּץ הַיְּלָדִים וְגַם עִם עָרוּץ הוֹפּ.
בְּמִסְגֶּרֶת אֲתָרֵי הָאִינְטֶרְנֶט שֶׁלָּהֶם תֵּעָרֵךְ בֵּין הַיֶּתֶר תַּחֲרוּת גְּדוֹלָה תַּחַת הַכּוֹתֶרֶת: "יְלָדִים מְצַיְּרִים עַצְמָאוּת".
כְּמוֹ כֵן יוּכְלוּ יִשְׂרָאֵל וְהָעוֹלָם לְבָרֵךְ אֶת מְדִינַת יִשְׂרָאֵל דֶּרֶךְ אֲתַר הָאִינְטֶרְנֶט הֶחָדָשׁ, בִּמְלֹאת לָהּ 60.
בְּנֵי נֹעַר הַלּוֹמְדִים בְּבָתֵּי הַסֵּפֶר הַתִּיכוֹנִיִּים יוּכְלוּ לִשְׁלֹחַ אֶת חֲזוֹנָם לִמְדִינַת יִשְׂרָאֵל בָּעֲשׂוֹרִים הַבָּאִים, בִּפְּרוֹיֶקְט מְשֻׁתָּף עִם מִשְׂרַד הַחִנּוּךְ.
בְּשָׁלָב זֶה נִמְשַׁךְ תִּכְנוּן עֲרוּצִים אִינְטֶרְאַקְטִיבִיִּים נוֹסָפִים שֶׁיְּשֻׁלְּבוּ בָּאֲתָר הֶחָדָשׁ, וְשֶׁשִּׂיאָם יֻפְעַל לִקְרַאת יוֹם הָעַצְמָאוּת הַקָּרוֹב שֶׁחָל הַשָּׁנָה בְּ-8 בְּמַאי.
בָּאֲתָר יוֹפִיעַ לוּחַ הָאֵרוּעִים הַמֶּרְכָּזִי שֶׁל חֲגִיגוֹת הַ-60 בְּיִשְׂרָאֵל.