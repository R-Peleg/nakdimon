"מוֹעֶצֶת הָרָשׁוּת הַשְּׁנִיָּה רוֹאָה בְּחֻמְרָה אֶת הַנִּסָּיוֹן לְהַפְקִיעַ מִדָּה אֶת הַמַּנְדָּט הַצִּבּוּרִי שֶׁהֶעֱנִיק לָהּ הַחֹק לְטִפּוּל בַּשִּׁדּוּר הַצִּבּוּרִי".
כָּךְ הוֹדִיעָה הַמּוֹעָצָה בְּסִיּוּם יְשִׁיבָתָהּ שֶׁהִתְקַיְּמָה שִׁלְשׁוֹם בָּעֶרֶב בְּעִנְיַן עָרוּץ 10 וּבַאֲשֶׁר לַהַחְלָטוֹת הַצְּפוּיוֹת לַהֲקָלָה בִּתְנָאֵי הֶעָרוּץ.
לֹא יִתָּכֵן שֶׁכַּאֲשֶׁר הַחְלָטוֹתֶיהָ שֶׁל מוֹעָצָה צִבּוּרִית אֵינָן נוֹחוֹת לְבַעֲלֵי הַמָּמוֹן, נִסְלָלִים כְּבִישִׁים עוֹקְפִים לְפָתְחָם שֶׁל הַגּוּפִים הַפּוֹלִיטִיִּים בַּמְּדִינָה", אָמְרוּ בָּרָשׁוּת.
בְּיוֹם רִאשׁוֹן יִתְקַיֵּם בְּמִשְׂרַד הַתִּקְשֹׁרֶת שִׁמּוּעַ לְכָל הַגּוֹרְמִים בַּעֲנַף הַתִּקְשֹׁרֶת בְּנוֹגֵעַ לַהֲקָלוֹת לְעָרוּץ 10.
הַשִּׁמּוּעַ נֶעֱרַךְ בְּעִקְבוֹת יְשִׁיבַת וַעֲדַת הַכַּלְכָּלָה שֶׁל הַכְּנֶסֶת, שֶׁנֶּעֶרְכָה הַשָּׁבוּעַ, שֶׁבָּהּ הֻחְלַט כִּי הַמֶּמְשָׁלָה תַּעֲרֹךְ שִׁמּוּעַ וּלְאַחַר מִכֵּן תָּבִיא אֶת הַמְלָצוֹתֶיהָ לַדִּיּוּן בַּמֶּמְשָׁלָה לְשֵׁם גִּבּוּשׁ הַצָּעַת חֹק בְּנוֹגֵעַ לַהֲקָלוֹת שֶׁיִּנָּתְנוּ לְעָרוּץ 10.
מנכ"ל מִשְׂרַד רֹאשׁ הַמֶּמְשָׁלָה, אֲבִיגְדוֹר יצחקי, הִגִּישׁ אֶתְמוֹל לַמֶּמְשָׁלָה הַצָּעָה הַמַּסְמִיכָה אֶת וַעֲדַת הַשָּׂרִים לַחֲקִיקָה לָדוּן בַּתִּקּוּנִים לְחֹק הָרָשׁוּת הַשְּׁנִיָּה, שֶׁמַּטְּרָתָם קְבִיעַת הֶסְדֵּר מַתְאִים לְעִנְיַן מַשְׁבֵּר עָרוּץ 10.
הַצָּעַת הַחֹק תֻּגַּשׁ עַל-יְדֵי מִשְׂרְדֵי הָאוֹצָר וְהַתִּקְשֹׁרֶת, אִם יֻחְלַט עַל כָּךְ אַחֲרֵי הַשִּׁמּוּעַ בְּיוֹם רִאשׁוֹן.
הַמַּטָּרָה הִיא כִּי אִם בְּיוֹם רִאשׁוֹן יֻחְלַט לַעֲשׂוֹת תִּקּוּנִים בַּחֹק, אֶפְשָׁר יִהְיֶה לְהִמָּנַע מֵהַמְתָּנָה שֶׁל שָׁבוּעַ עַד לַהֲבָאַת הַתִּקּוּנִים לְוַעֲדַת הַשָּׂרִים.
כְּפִי שֶׁפֻּרְסַם אֶתְמוֹל בְּ"יְדִיעוֹת אַחֲרוֹנוֹת", הֵחֵל עָרוּץ 10 בְּקִצּוּצֵי שָׂכָר שֶׁל 18%-15% לְכָל עוֹבְדֵי הֶעָרוּץ.
זֹאת בְּנוֹסָף לְפִטּוּרֵיהֶם שֶׁל 30 מֵעוֹבְדֵי הֶעָרוּץ, שֶׁמָּנָה טֶרֶם הַפִּטּוּרִים כְּ-220 עוֹבְדִים.
בְּעָרוּץ 10 אָמְרוּ אֶתְמוֹל, כִּי מוֹעֶצֶת הָרָשׁוּת הַשְּׁנִיָּה וְרָאשֶׁיהָ צְרִיכִים לִשְׁאֹל אֶת עַצְמָם מַדּוּעַ הֵם מְלִינִים כָּעֵת עַל הַמַּשְׁבֵּר שֶׁיָּצְרוּ בְּמוֹ יְדֵיהֶם וּמַדּוּעַ מָנְעוּ תַּחֲרוּת הוֹגֶנֶת בְּשׁוּק הַטֶּלֶוִיזְיָה.
"אִם יִסָּגֵר הֶעָרוּץ תִּפֹּל עַל הַמּוֹעָצָה הָאַחְרָיוּת לִקְבוּרַת הַסִּכּוּי לְקִיּוּמָהּ שֶׁל יְצִירָה יִשְׂרְאֵלִית מְקוֹרִית".