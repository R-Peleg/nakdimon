תְּגוּבוֹת לְמַאֲמָר "רוֹפֵא נֶאֱמָן וְרַחֲמָן", דֵּעוֹת 93
רְפוּאָה צִיבּוּרִית אוֹ פְּרָטִית

מַעֲרֶכֶת הַבְּרִיאוּת הַמְּתוֹאֶרֶת בְּסִפְרֵי הַהֲלָכָה, אֵינָהּ מַעֲרֶכֶת שֶׁל רְפוּאָה צִיבּוּרִית. בְּנוֹסָף, בְּחִינָה מְדוּקְדֶּקֶת שֶׁל מַעֲרֶכֶת הַבְּרִיאוּת בְּאַרְהָ"ב מַרְאֶה שֶׁהִיא אֵינָהּ בְּדִיּוּק פְּרָטִית וְאֵינָהּ בְּהֶכְרֵחַ כּוֹשֶׁלֶת. מַעֲרֶכֶת בְּרִיאוּת פְּרָטִית שֶׁאֵינָהּ סוֹתֶרֶת אֶת הַתְּפִיסָה הַהִלְכָתִית וְהַיְּהוּדִית הִיא שֶׁיְּכוֹלָה לְהוֹבִיל לְשֵׁירוּתֵי בְּרִיאוּת טוֹבִים וִיעִילִים. הִלֵּל גֵּרְשׁוּנִי, מֵגִיב לְמַאֲמָרָם שֶׁל אֲבִיעָד הוֹמִינֶר-רוֹזֶנְבְּלוּם וְחָנָן מֶנְדֶּל.

הִלֵּל גֵּרְשׁוּנִי הוּא דּוֹקְטוֹרַנְט לְתַלְמוּד, עֲמִית מֶחְקָר בְּפוֹרוּם קֹהֶלֶת, וּמְחַבֵּר הַמַּאֲמָר "רְפוּאָה חוֹפְשִׁית", הַשִּׁילוֹחַ 18.

מַאֲמָרָם שֶׁל אֲבִיעָד הוֹמִינֶר-רוֹזֶנְבְּלוּם וְחָנָן מֶנְדֶּל, "רוֹפֵא נֶאֱמָן וְרַחְמָן" (דֵּעוֹת 93), עַל רְפוּאָה צִיבּוּרִית מִזָּוִוית יְהוּדִית, מִתְחַלֵּק לִשְׁנֵי חֲלָקִים. הָרִאשׁוֹן הוּא הַחֵלֶק הַנּוֹרְמָטִיבִי/הִיסְטוֹרִי הָעוֹסֵק בִּמְקוֹרוֹת הַיַּהֲדוּת. הַשֵּׁנִי הוּא הַחֵלֶק הַפּוֹזִיטִיבִי הָעוֹסֵק בַּשְּׁאֵלָה אֵיזוֹ מַעֲרֶכֶת בְּרִיאוּת מְבִיאָה לְתוֹצָאוֹת טוֹבוֹת יוֹתֵר, "פְּרָטִית" אוֹ "צִיבּוּרִית".
עִם חֶלְקוֹ הָרִאשׁוֹן שֶׁל הַמַּאֲמָר אֵין לִי וִיכּוּחַ. אַדְּרַבָּה, הוּא מְשַׁקֵּף מַעֲרֶכֶת שׁוֹנָה בְּתַכְלִית מִזּוֹ שֶׁמַּצִּיעִים הַכּוֹתְבִים בַּחֵלֶק הַשֵּׁנִי. בְּבֵירוּר, לְאוֹרֶךְ הַהִיסְטוֹרְיָה הַיְּהוּדִית וְהַכְּלָלִית, הַבְּרִיאוּת הָיְיתָה נוֹשֵׂא שֶׁל שֵׁירוּת פְּרָטִי וּמַעֲשֵׂי צְדָקָה פְּרָטִיִּים. רוֹפְאִים פָּעֲלוּ בְּאוֹפֶן פְּרָטִי וְגָבוּ תַּשְׁלוּם מֵהַמְּטוּפָּלִים, וְהָיוּ גַּם רוֹפְאִים שֶׁפָּעֲלוּ בְּהִתְנַדְּבוּת אַךְ חָזָ"ל הִזְהִירוּ שֶׁ"רוֹפֵא חִינָּם שָׁוֵוה חִינָּם" (בָּבָא קַמָּא פה ע"א, בְּתַרְגּוּם). מִכָּל מָקוֹם כַּאֲשֶׁר עָנִי נִזְקָק לְטִיפּוּל רְפוּאִי, הָיוּ עוֹזְרִים לוֹ, כְּאָז כֵּן הַיּוֹם. קַרְנוֹת עֶזְרָה הֲדָדִית וְחֶבְרוֹת בִּיקּוּר חוֹלִים, שֶׁהַכּוֹתְבִים מַעֲלִים עַל נֵס כְּאִידֵיאָל הַצְדָּקָה בְּנוֹשְׂאֵי בְּרִיאוּת, הָיוּ נְפוֹצוֹת גַּם בְּאָמֵרִיקָה הַ"קַפִּיטָלִיסְטִית" שֶׁל סוֹף הַמֵּאָה הַ-19, וּמְהַוּוֹת מוֹפֵת לִפְעוּלָּה ווֹלוּנְטָרִית שֶׁאֵינָהּ מֶמְשַׁלְתִּית. חֶבְרוֹת בִּיקּוּר חוֹלִים כָּאֵלֶּה פָּעֲלוּ גַּם בְּאֶרֶץ יִשְׂרָאֵל בְּסוֹף הַמֵּאָה הַ-19 וְרֵאשִׁית הַמֵּאָה הַ-20, וְהִיוּוּ – יַחַד עִם בָּתֵּי חוֹלִים שֶׁהוּקְמוּ מִיּוֹזְמָהּ פְּרָטִית, וְעִם קוּפּוֹת חוֹלִים שׁוֹנוֹת – אֶת הַבָּסִיס לַמַּעֲרֶכֶת הָרְפוּאִית בְּיִשְׂרָאֵל הַיּוֹם, שֶׁנּוֹתְרוּ בָּהּ מְאַפְיְינִים מַשְׁמָעוּתִיִּים שֶׁל בִּיזּוּר וְתַחֲרוּתִיּוֹת, לַמְרוֹת שְׁאִיפָה מֶמְשַׁלְתִּית בַּת עֶשְׂרוֹת שָׁנִים לְהַלְאִים אֶת הַמַּעֲרָכוֹת הַלָּלוּ.
מִבְּחִינַת הַיַּהֲדוּת, אִם כֵּן, אֵין כָּל הַעֲדָפָה לְ"בְּרִיאוּת מַמְלַכְתִּית"; מַעֲרֶכֶת פְּרָטִית, עִם עֶזְרָה הֲדָדִית מַשְׁלִימָה לְאֵלֶּה שֶׁיָּדָם אֵינָהּ מַשֶּׂגֶת, הִיא דֶּרֶךְ הַמֶּלֶךְ בִּמְקוֹרוֹת הַיַּהֲדוּת. הַטִּיעוּן הַיָּחִיד שֶׁל הַכּוֹתְבִים לְטוֹבַת מַעֲרֶכֶת מוּלְאֶמֶת הוּא טִיעוּן פְּרַקְטִי: זֶה עוֹבֵד טוֹב יוֹתֵר.

הֲקוֹרוֹנָה וּמַעַרְכוֹת הַבְּרִיאוּת בָּעוֹלָם
בָּעִנְיָין הַזֶּה אֲנִי נֶאֱלַץ לַחֲלוֹק עֲמוּקּוֹת עַל הַכּוֹתְבִים. הֵם מַזְכִּירִים אֶת מַשְׁבֵּר הֲקוֹרוֹנָה וְכוֹתְבִים: "חֶבְרָה בָּהּ הַחַלָּשִׁים בְּיוֹתֵר חוֹשְׁשִׁים לָלֶכֶת לִבְדִיקוֹת וּלְטִיפּוּל רְפוּאִי מִפַּחַד הַתַּשְׁלוּם עַל הַבְּדִיקוֹת וְהַטִּיפּוּל, הִיא חֶבְרָה בָּהּ הַמַּגֵּיפָה תִּתְפַּשֵּׁט בְּצוּרָה נִרְחֶבֶת וְקַטְלָנִית יוֹתֵר". הָרֶמֶז לְאַרְצוֹת הַבְּרִית בָּרוּר. לַשְּׁאֵלָה אִם מְדִינָה זוֹ הִיא מוֹפֵת שֶׁל מַעֲרֶכֶת פְּרָטִית נַגִּיעַ בַּהֶמְשֵׁךְ; כָּאן רַק נַנִּיחַ שֶׁאָכֵן כָּךְ הוּא. נָכוֹן לִזְמַן כְּתִיבַת שׁוּרוֹת אֵלֶּה (שִׁלְהֵי יוּנִי 2020), מִסְפַּר הַמֵּתִים בְּאַרְהָ"ב מִקּוֹרוֹנָה הֵם הַגְּבוֹהִים בָּעוֹלָם. אֲבָל מְדוּבָּר בַּמְּדִינָה הַשְּׁלִישִׁית בְּגוֹדְלָהּ בָּעוֹלָם, וְלָכֵן עָלֵינוּ לְתַקְנֵן זֹאת לְגוֹדֶל הָאוּכְלוּסִיָּיה. בָּרֶגַע שֶׁאֲנַחְנוּ עוֹשִׂים זֹאת אָנוּ רוֹאִים בְּרֹאשׁ הָרְשִׁימָה (בְּנִיכּוּי סָן מָרִינוֹ וְאַנְדּוֹרָה) אֶת בֶּלְגִּיָּה (840 מִיתוֹת לְמִילְיוֹן נֶפֶשׁ), בְּרִיטַנְיָה (637 לְמִילְיוֹן), סְפָרַד (606), אִיטַלְיָה (574), שְׁוֶודְיָה (518), צָרְפַת (456) וְרַק אָז אַרְהָ"ב (383 לְמִילְיוֹן). כָּל הַמְּדִינוֹת הַמּוֹבִילוֹת אֶת הָרְשִׁימָה הֵן בַּעֲלוּת מַעֲרֶכֶת בְּרִיאוּת מַמְלַכְתִּית חֲזָקָה, כָּל אַחַת בַּעֲלַת הַמְּאַפְיְינִים מִשֶּׁלָּהּ. אַגַּב סִינְגַּפּוּר, שֶׁבָּהּ חֵלֶק גָּדוֹל מִמַּעֲרֶכֶת הַבְּרִיאוּת מוּחְזָק בְּיָדַיִים פְּרָטִיּוֹת, מְטַפֶּלֶת בְּצוּרָה מֵיטָבִית בְּקוֹרוֹנָה, עִם 26 מִקְרֵי מָוֶות בְּסַךְ הַכּוֹל, אוֹ 4 מִיתוֹת לְמִילְיוֹן נֶפֶשׁ.
כְּלוֹמַר, בְּמִבְחַן הַתּוֹצָאָה, בְּכָל הַנּוֹגֵעַ לְקוֹרוֹנָה, מְדִינוֹת בַּעֲלוּת מַעֲרֶכֶת בְּרִיאוּת צִיבּוּרִית מִתְבָּרְרוֹת כְּכוֹשְׁלוֹת לֹא פָּחוֹת, וְאַף יוֹתֵר, מֵאַרְצוֹת הַבְּרִית, שֶׁאוֹתָהּ רוֹאִים הַכּוֹתְבִים כְּסֵמֶל לְמַעֲרֶכֶת בְּרִיאוּת פְּרָטִית.

מַעֲרֶכֶת הַבְּרִיאוּת בְּאַרְהָ"ב
אַךְ הַאִם אַרְהָ"ב הִיא דֶּגֶם טוֹב לְמַעֲרֶכֶת בְּרִיאוּת פְּרָטִית? כְּפִי שֶׁהַכּוֹתְבִים עַצְמָם מוֹדִים, 27% מֵהַתַּקְצִיב הַפֵדֵרָלִי, יוֹתֵר מִטְּרִילְיוֹן דּוֹלָר, מוּקְדָּשׁ לִתְחוּם הַבְּרִיאוּת, בְּעִיקָּר לְבִיטּוּחֵי הַבְּרִיאוּת הַמַּמְלַכְתִּיִּים מַדִּיקֶיְיד וּמְדִיקֶיְיר. אִם מוֹסִיפִים אֶת אוֹבָּמָה-קֶיְיר מְדוּבָּר בִּמְדִינָה עִם הַהוֹצָאָה הַמַּמְלַכְתִּית אוֹ כְּפוּיָה הַגְּבוֹהָה בְּיוֹתֵר בָּעוֹלָם עַל בְּרִיאוּת כְּאָחוּז מֵהַתָּמָ"ג. מֵעֵבֶר לְכָךְ, הַבְנִיַּית הַמַּעֲרֶכֶת עַל בִּיטּוּחֵי בְּרִיאוּת דֶּרֶךְ הַמַּעֲסִיקִים נוֹבַעַת מִמַּעֲרֶכֶת תַּמְרִיצִים שֶׁיָּצְרָה הַמֶּמְשָׁלָה (בְּכָךְ שֶׁפָּטְרָה מִמַּס בִּיטּוּחִים שֶׁכָּאֵלֶּה) וְהִיא זוֹ שֶׁיָּצְרָה חֵלֶק אַחֵר מִן הָעִיוּוּתִים שָׁם. לְהַעֲרָכַת כַּלְכְּלָנִים בְּאַרְהָ"ב, שְׁנֵי הַמְּאַפְיְינִים הָאֵלֶּה – הַכֶּסֶף הַגָּדוֹל שֶׁמַּזְרִימָה הַמֶּמְשָׁלָה, הַמַּקְפִּיץ אֶת הַבִּיקּוּשׁ, וְהַטָּיַית הַמַּעֲרֶכֶת לְבִיטּוּחִים בִּמְקוֹם לְטִיפּוּלִים יְשִׁירִים – תָּרְמוּ לְחֵלֶק מַשְׁמָעוּתִי מִן הַמְּחִירִים הַגְּבוֹהִים שֶׁל הַבְּרִיאוּת שָׁם, הַמְּהַוִּוים נֵטֶל שֶׁאֵינוֹ מוּצְדָּק עַל חַסְרֵי הַבִּיטּוּחַ. כְּשָׁלִים נוֹסָפִים שֶׁל מַעֲרֶכֶת זוֹ, שֶׁאֵינָם קְשׁוּרִים כְּלָל לַשּׁוּק הַחוֹפְשִׁי, פֵּירַטְתִּי בְּמַאֲמָרִי "רְפוּאָה חוֹפְשִׁית", שֶׁפּוּרְסַם בִּכְתַב הָעֵת "הַשִּׁילוֹחַ", גִּילְיוֹן 18 (הַמַּאֲמָר זָמִין לְעִיּוּן בָּאִינְטֶרְנֵט, וַאֲנִי מַזְמִין אֶת כָּל הַמְּעוּנְיָין לָדוּן בַּנּוֹשֵׂא לְעַיֵּין בּוֹ).
עִם זֹאת, לְמַעֲרֶכֶת הַבְּרִיאוּת הָאָמֵרִיקָאִית, שֶׁנִּקְרָא לָהּ לְצוֹרֶךְ הָעִנְיָין "חֲצִי-פְּרָטִית", יֵשׁ גַּם יִתְרוֹנוֹת. הַטִּיפּוּל הָרְפוּאִי שָׁם הוּא מֵהַטּוֹבִים בָּעוֹלָם אִם לֹא הַטּוֹב בָּעוֹלָם, וְהָעוּבְדָּה שֶׁאֲנָשִׁים אוֹסְפִים כֶּסֶף כְּדֵי לָטוּס וּלְהִתְרַפֵּא שָׁם מְעִידָה עַל כָּךְ כְּאֶלֶף עֵדִים. הַאִם בֶּאֱמֶת הָיִינוּ מַעֲדִיפִים שֶׁלֹּא הָיוּ מַעֲרָכוֹת כָּאֵלֶּה בָּעוֹלָם וְהָאֲנָשִׁים הָאֵלֶּה הָיוּ מֵתִים אוֹ לֹא מְטוּפָּלִים כָּרָאוּי?
בְּמַדָּדִים חֲשׁוּבִים שׁוֹנִים הַמַּעֲרֶכֶת הָאָמֵרִיקָאִית – עַל אַף חֶסְרוֹנוֹתֶיהָ הַנָּ"ל – מִצְטַיֶּינֶת: אִם מְדוּבָּר בִּזְמַן הַהַמְתָּנָה לְרוֹפֵא מִקְצוֹעִי אוֹ לְנִיתּוּחַ, אוֹ בְּמִסְפַּר הַמַּחֲלִימִים מִסַּרְטָן, וְכֵן הָלְאָה. הַהִתְמַקְּדוּת בְּתוֹחֶלֶת הַחַיִּים אֵינָהּ מְלַמֶּדֶת הַרְבֵּה מִשּׁוּם שֶׁכְּפִי שֶׁהַכּוֹתְבִים עַצְמָם מוֹדִים, גּוֹרְמִים שׁוֹנִים וְרַבִּים תּוֹרְמִים לָהּ. בֵּין הַשְּׁאָר: תְּאוּנוֹת דְּרָכִים, פְּשָׁעִים אַלִּימִים, הַשְׁמָנַת יֶתֶר, הִתְאַבְּדוּיוֹת, שִׁימּוּשׁ בְּסַמִּים, וְעוֹד (שְׁנֵי הַגּוֹרְמִים הָאַחֲרוֹנִים, הַנִּמְצָאִים בַּעֲלִיָּיה, הֵם הַמַּשְׁפִּיעִים עַל יְרִידַת תּוֹחֶלֶת הַחַיִּים בְּאַרְהָ"ב בַּשָּׁנִים הָאַחֲרוֹנוֹת). בְּכָל אֵלֶּה אֶפְשָׁר לְהַאֲשִׁים אֶת הַחֶבְרָה הָאָמֵרִיקָאִית לֹא מְעַט – אֲבָל פָּחוֹת אֶת מַעֲרֶכֶת הַבְּרִיאוּת שֶׁלָּהּ.
הַכּוֹתְבִים סְבוּרִים שֶׁמַּעֲרֶכֶת בְּרִיאוּת פְּרָטִית לוֹקָה בִּבְעָיָה שֶׁהִיא "גּוֹבָה מִן הַצִּיבּוּר כֶּסֶף בְּצוּרָה שָׁוָוה. עָנִי יְשַׁלֵּם אֶת אוֹתוֹ הַמְּחִיר שֶׁמְּשַׁלֵּם עָשִׁיר". זוֹ טַעֲנָה מוּזָרָה מִשּׁוּם שֶׁהִיא חָלָה עַל כָּל הַמַּעֲרֶכֶת הַשּׁוּקִית כּוּלָּהּ. בְּכָל מוּצָר וְשֵׁירוּת אַחֵר – מָזוֹן, הַלְבָּשָׁה, מְגוּרִים, וְכֵן הָלְאָה – הַמְּחִירִים אֵינָם תְּלוּיִים בִּשְׁאֵלַת כּוֹשֶׁר הַהִשְׂתַּכְּרוּת שֶׁל הַצַּרְכָן. מַעֲרֶכֶת סוֹצְיָאלִיסְטִית שֶׁל "מִכָּל אֶחָד כְּפִי יְכוֹלְתּוֹ, לְכָל אֶחָד כְּפִי צְרָכָיו" נִשְׁמַעַת קוֹסֶמֶת מְאוֹד אַךְ נִכְשְׁלָה בְּאוֹפֶן מַחְפִּיר בְּמִבְחַן הַתּוֹצָאָה בְּכָל מָקוֹם שֶׁהִיא נוּסְּתָה בּוֹ, וְלֹא בְּמִקְרֶה.
הַכֶּשֶׁל בַּמַּעֲרֶכֶת הַזֹּאת הוּא גַּם מוּסָרִי: בְּמַעֲרֶכֶת בְּרִיאוּת כְּזֹאת, אֲנָשִׁים עֲנִיִּים וּבְרִיאִים מְשַׁלְּמִים עַל הוֹצָאוֹת הַבְּרִיאוּת שֶׁל אֲנָשִׁים עֲשִׁירִים הַמִּזְדַּקְּקִים לַמַּעֲרֶכֶת וְנֶהֱנִים מִכַּסְפֵּי מְשַׁלֵּם הַמִּסִּים. אֵין פֹּה שׁוּם קֶשֶׁר לִצְדָקָה, שֶׁבָּהּ תָּמִיד הָעֲשִׁירִים מְמַמְּנִים אֶת הָעֲנִיִּים וְלֹא הָפוּךְ. בְּמַעֲרֶכֶת כְּזֹאת שֶׁבָּהּ הַמִּימּוּן אֵינוֹ מַגִּיעַ מִכִּיס הַצַּרְכָן, הַתַּמְרִיצִים גּוֹרְמִים לַעֲלִיַּית הַמְּחִירִים לַצִּיבּוּר (כִּי לַצַּרְכָן וְלָרוֹפֵא לֹא אִכְפַּת מָה מְחִיר הַתְּרוּפָה, לְדוּגְמָה) וְכָךְ לְצִמְצוּם הַיְּכוֹלֶת לְטַפֵּל בַּאֲנָשִׁים, וּלְהוֹרָדַת הַתַּמְרִיצִים לְהַגְבָּרַת הַהֶיצֵּעַ, וְכָךְ מִתְקַבֶּלֶת הַתּוֹצָאָה שֶׁל תּוֹרִים אֲרוּכִּים לְטִיפּוּל רְפוּאִי.
בְּחִינָה מְפוּכַּחַת שֶׁל הַמְּצִיאוּת מְלַמֶּדֶת, אֵפוֹא, שֶׁהַמַּעֲרֶכֶת שֶׁבָּהּ תָּמְכוּ הַפּוֹסְקִים לְאוֹרֶךְ הַדּוֹרוֹת, שֶׁהָיְיתָה גַּם זוֹ הַנְּהוּגָה בְּפוֹעַל, הִיא הָרְצוּיָה: מַעֲרֶכֶת בְּרִיאוּת הַבְּנוּיָה עַל יוֹזְמָה פְּרָטִית וְתַחֲרוּת חוֹפְשִׁית, יַחַד עִם עֶזְרָה הֲדָדִית וְסוֹלִידָרִיּוּת כְּפִי שֶׁיָּדְעוּ הַיְּהוּדִים לְקַיֵּים לְאוֹרֶךְ כָּל הַדּוֹרוֹת, וְלֹא לְהַזְנִיחַ אַף נִזְקָק בְּשׁוּלֵי הַדֶּרֶךְ. רַק חִיזּוּקָהּ שֶׁל הַמַּעֲרֶכֶת הַפְּרָטִית הִיא זֹאת שֶׁתָּבִיא לְהוֹזָלַת מְחִירִים וְשִׁיפּוּר אֵיכוּת הַטִּיפּוּל הָרְפוּאִי, וּתְאַפְשֵׁר לַצִּיבּוּר לִתְמוֹךְ טוֹב יוֹתֵר בְּמֵי שֶׁיָּדוֹ אֵינָהּ מַשֶּׂגֶת. זֶהוּ הַכִּיוּוּן שֶׁעָלֵינוּ לָלֶכֶת אֵלָיו, אִם טוֹבַת הַצִּיבּוּר אָכֵן לְנֶגֶד עֵינֵינוּ.